<!DOCTYPE html>
<html class="no-js">
    <head>
        <meta charset="utf-8">
        <meta http-equiv="X-UA-Compatible" content="IE=edge,chrome=1">
        <title>Леонід Іванович Глібов</title>
        <meta name="description" content="">
        <meta name="viewport" content="user-scalable=no, width=device-width, initial-scale=1, maximum-scale=1">

        <link href='//fonts.googleapis.com/css?family=Open+Sans:400,400italic,700,700italic|Forum&subset=latin,cyrillic-ext,cyrillic' rel='stylesheet' type='text/css'>

        <link rel="stylesheet" href="/ukrlit.github.io/html/css/textstyle.css">
        
    </head>
    <body>
        <div class="textwrap">

<h2>Творчість Леоніда Глібова</h2>

<img src="/ukrlit.github.io/html/r5/date/date_r5_1_4/pic_1.jpg" alt="" class="img-thumbnail img-left">

<p>Перші байки <strong>Глібова </strong>(50-ті роки) були, по суті, перекладами творів <strong>І. Крилова</strong>. А на початку 60-х років <strong>Глібов </strong>уже писав й оригінальні твори &mdash; &laquo;<em>Вовк і Вівчарі</em>&raquo;, &laquo;<em>Вовк та Ягня</em>&raquo;, &laquo;<em>Лящі</em>&raquo; та ін. Деякі він, використовуючи сюжет байок Крилова, докорінно переробляв, змінював ситуації, вводив ліричні відступи (що стало однією з особливостей <strong>Глібова-байкаря</strong>), пейзажні зарисовки, по-новому формулював мораль, в інших &mdash; творчо використовував лише криловську тему, окремі мотиви, образи тощо. У творах цього періоду <strong>Глібов </strong>узагальнено зображував типові явища дореформеної кріпосницької дійсності. Сатиричне вістря його байок спрямовувалось проти насильства й деспотизму поміщиків, проти несправедливості й беззаконня (&laquo;<em>Вовк і Кіт</em>&raquo;, &laquo;<em>Вовк і Вівчарі</em>&raquo;, &laquo;<em>Вовк та Ягня</em>&raquo;, &laquo;<em>Лящі</em>&raquo; та ін.). У кращій із них &mdash; &laquo;<em>Вовк та Ягня</em>&raquo; &mdash; в яскравих алегоричних образах розкрито взаємини між поміщиками й кріпаками. Лейтмотив байки сформульований у вступі:</p>

<p><em>На світі вже давно ведеться,<br />
Що нижчий перед вищим гнеться.<br />
А більший меншого кусає та ще й б&#39;є &mdash;<br />
Затим що сила є... </em></p>

<p>Написана за фабулою відомого <strong>Криловського</strong> твору &laquo;<em>Волк и Ягненок</em>&raquo;, байка <strong>Глібова</strong> в умовах посилення поміщицького гніту набувала більшої антикріпосницької загостреності, дієвості. Характеризуючи Вовка як соціального хижака, <strong>Глібов </strong>наділяв його й відповідними визначеннями: &laquo;<em>страшенний</em>&raquo;, &laquo;<em>здоровенний</em>&raquo;,&mdash; а безправність Ягняти підкреслював емоціональними епітетами: &laquo;<em>сердешне</em>&raquo;, &laquo;<em>бідне</em>&raquo;. З цією ж метою &mdash; глибше відтінити гірке становище людини &mdash; в заключній частині твору, після того як Вовк &laquo;<em>Ягнятко задавив</em>&raquo;, додано характерний ліричний акорд:</p>

<p><em>Нащо йому про теє знати.&nbsp;<br />
Що, може, плаче бідна мати&nbsp;<br />
Та побивається, як рибонька об лід:&nbsp;<br />
Він Вовк, він пан... йому не слід... </em></p>

<p>Ліризм &mdash; особлива індивідуальна риса<strong> Глібова-байкаря</strong>. Ліричні мотиви зустрічалися також у <strong>Крилова </strong>і <strong>Гребінки </strong>(&laquo;<em>Утята та Степ</em>&raquo;). Проте тільки у <strong>Глібова </strong>ліризм набирав характеру тенденції, він спрямований передусім на поглиблення основного смислу байки. <strong>Глібов</strong> показав у ряді байок, що за нових соціально-економічних умов, після реформи 1861 p., огидні явища феодально-кріпосницького суспільства були ще досить живучі. Залишились ті самі хижаки-поміщики. Але тепер пани грабують селян &laquo;<em>по-новому</em>&raquo;, з &laquo;<em>позицій</em>&raquo; запроваджених земств (&laquo;<em>Громада</em>&raquo;, &laquo;<em>Ведмідь-пасічник</em>&raquo;, &laquo;<em>Вовк та Зозуля</em>&raquo;, &laquo;<em>Собака й Кінь</em>&raquo; та ін.). Нищівну характеристику дає <strong>Глібов </strong>у байках &laquo;<em>Щука</em>&raquo;, &laquo;<em>Пан на всю губу</em>&raquo;, &laquo;<em>Лисиця і Ховрах</em>&raquo; тогочасному судочинству, де він показав продажність і підступність суду.</p>

<img src="/ukrlit.github.io/html/r5/date/date_r5_1_4/pic_2.jpg" alt="" class="img-thumbnail img-left"> <p>У кращій частині свого доробку <strong>Л. Глібов</strong> виявив себе уважним художником, знавцем суспільних явищ сучасної йому дійсності, зумів засобами поетичного слова передати значні зміни, що відбувалися в соціально-економічному житті країни напередодні та після реформи, зокрема класове розшарування на селі, занепад поміщицьких господарств. Яскраву картину банкрутства кріпосників, приреченості дворянства відтворив він у байці &laquo;<em>Мірошник</em>&raquo;, де вістря своєї сатири спрямував проти недбайливих панів, які в умовах занепаду кріпосницької системи терплять повне банкрутство. Мораль байки &mdash; осуд не тільки одного Хоми, а всієї тогочасної розтлінної системи, за якої пани &laquo;<em>без діла сотні всюди сують. А за недогарок вони людей і лають, і мордують</em>&raquo;. У цих словах велика правда тогочасного життя та й нинішнього, бо скільки безгосподарних імущих правитимуть країною, стільки не вибратись їй з руїни. З нещадною іронією письменник сказав про них: &laquo;<em>Та й диво, що у їх хазяйство піде все на сміх!</em>&raquo;</p>

<p>У байках, написаних протягом 70&mdash;90-х років, <strong>Глібов </strong>поряд зі старими темами порушував і нові. Поглиблювалось його світобачення, урізноманітнювалась галерея образів, засоби реалістичного зображення дійсності, зміцнювався зв&#39;язок з народною творчістю. Байкарський доробок <strong>Глібова </strong>цього періоду органічно вливався в загальне річище розвитку української літератури. Байкар розкривав жорстокість урядовців, тупість титулованих царських чиновників, поміщиків-самодурів (&laquo;<em>Лев на облаві</em>&raquo;, &laquo;<em>Жаби</em>&raquo;, &laquo;<em>Кундель</em>&raquo; та ін.), гостро висміював владу &laquo;<em>золотого мішка</em>&raquo; (&laquo;<em>Скоробагатько</em>&raquo;, &laquo;<em>Сила</em>&raquo;), суспільний індиферентизм консерваторів і ретроградів (&laquo;<em>Мальований Стовп</em>&raquo;). Засуджуючи соціальну несправедливість, поет продовжував утверджувати чесність і працьовитість простих людей, їхню моральну вищість над експлуататорами.</p>

<p>Незаперечні заслуги <strong>Глібова</strong> в розвитку поетики байки. Він сміливо розсунув її жанрові межі, урізноманітнив форми, вперше в українській літературі збагатив байку рисами пісні й балади, демонструючи широкі, невичерпні можливості цього найтрадиційнішого літературного жанру.</p>

<p>Байка &laquo;<em>Цуцик</em>&raquo; відноситься до другого періоду творчості <strong>Глібова</strong>, в якому порушувалися переважно морально-етичні проблеми. Перо сатирика байкар спрямував на висміювання паразитизму, лакейства, лицемірства, прислужництва, егоїзму. Байка &laquo;<em>Цуцик</em>&raquo; &mdash; кращий твір цього періоду. Вона побудована на діалозі двох собак &mdash; Бровка та Цуцика.&nbsp;</p>

<p>Цуцик &mdash; кімнатна собачка. Нероба, прислужник, він з гордістю вихваляється перед Бровком своїми лакейськими здібностями, умінням вислужуватися. Сите благополуччя отруїло Цуцика чадом погорди, він тепер зверху, спесиво дивиться на всіх, бо дуже запанів, байдужий до страждань свого колишнього друга. Бровко &mdash; дворовий пес. Він стереже добро хазяїна вдень і вночі, за це змушений терпіти знущання, їсти що прийдеться, спати під парканом. Він усвідомлює своє рабське становище, якому не може зарадити, але з огидою ставиться до панського лакея. Бровко справедливо називає своє життя &laquo;собачим&raquo;, бо воно повне приниження, голодування, побоїв та тяжкої праці, але це не вбиває в ньому гідності. Перед Цуциком він не запобігає, не лащиться до нього, а навпаки, сміливо нагадує, що той колись був звичайнісіньким щеням.</p>

<p>В алегоричному образі Цуцика автор засудив зрадництво, паразитизм, моральну ницість, плазування панських &laquo;цуциків&raquo;, які заради легкого життя втрачають людську гідність і людську подобу, їм він протиставив Бровка, в алегоричному образі якого втілено риси чесного, щирого, працьовитого трудівника, з високим почуттям людської гідності, у душі якого визріває протест проти нікчемних і підлих цуциків. Але якщо подивитись на проблематику цієї байки під кутом нашої дійсності то не можна не помітити, що, на жаль, такі &laquo;цуцики&raquo; мають місце і в нашому &laquo;некріпацькому&raquo; суспільстві.</p>

<p>Інтерес до жанру байки не зник в українській літературі й наприкінці XIX &mdash; на початку XX ст. Діяльність <strong>Глібова-байкаря</strong> викликала цілу плеяду послідовників і наслідувачів &mdash; <strong>Т. Зіньківський</strong>, <strong>М. Кузьменко</strong>, <strong>Олена Пчілка</strong>, <strong>Я. Жарко</strong> та ін. Але у більшості з них байка втратила виразну сатиричну і соціальну гостроту, якими відзначалися твори <strong>Л. Глібова</strong>, і нерідко набувала, особливо в <strong>Олени Пчілки</strong>, розважального, так би мовити, &laquo;дитячого&raquo; характеру.</p>



        </div>

    </body>
</html>
