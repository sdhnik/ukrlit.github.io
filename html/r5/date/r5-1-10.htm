<!DOCTYPE html>
<html class="no-js">
    <head>
        <meta charset="utf-8">
        <meta http-equiv="X-UA-Compatible" content="IE=edge,chrome=1">
        <title>Леонід Іванович Глібов</title>
        <meta name="description" content="">
        <meta name="viewport" content="user-scalable=no, width=device-width, initial-scale=1, maximum-scale=1">

        <link href='//fonts.googleapis.com/css?family=Open+Sans:400,400italic,700,700italic|Forum&subset=latin,cyrillic-ext,cyrillic' rel='stylesheet' type='text/css'>

        <link rel="stylesheet" href="/ukrlit.github.io/html/css/textstyle.css">
        
    </head>
    <body>
        <div class="textwrap">

<h2>Алегорія. Байка. Мораль</h2>

<p><em>Чи властиві риси вдачі Мухи й Бджоли людям?</em> Звичайно ж, так. Усі люди різні: кожен має свої вади й переваги. Мабуть, тим світ і цікавий. Кожна культурна й освічена людина прагне досконалості, тому постійно працює над собою, вчиться на помилках. Байки теж навчають бачити у тваринах людські недоліки, а отже, й уникати їх. Наділення тварин, рослин, предметів і явищ рисами людського характеру називається <strong>алегорією</strong>. Отже, байка має алегоричний зміст, що є однією з основних ознак цього літературного жанру. Також однією з прикмет байки є наявність смішного, комічного, а саме - гумору чи сатири.</p>

<p><strong>Сатира</strong> &mdash; особливий спосіб художнього відображення дійсності, який полягає в різкому висміюванні негативного. Отже, твори викривального характеру називають сатиричними. А <strong>гумор </strong>&mdash; це відображення смішного в життєвих явищах і людських характерах у доброзичливому, жартівливому тоні. Саме цим гумор відрізняється від сатири. Об&#39;єктом викриття таких негативних людських рис, як лінощі, привласнення плодів чужої праці, є Муха. До речі, ми не випадково звернули увагу на останні три рядки в одному із запитань після тексту байки &laquo;<em>Муха й Бджола</em>&raquo; &mdash; вони є ніби висновком, що повчає читача. Повчальний висновок у байці називається <strong>мораллю</strong>. Отже, <strong>байка </strong>&mdash; це невеликий, здебільшого віршований повчально-гумористичний чи сатиричний твір алегоричного змісту.</p>

<p>Байка належить до ліро-епічного жанру літератури, бо в ній розповідається про вчинки персонажів (<em>тобто є сюжет</em>) і разом з тим у прямій формі виявляється ставлення автора до цих вчинків, до героїв твору. Отже, в одному творі є й епічні елементи (<em>розповідь про події</em>), і ліричні (<em>емоційність, віршова форма</em>).</p>

<p>Зверни увагу на будову байки: вона складається з двох частин &mdash; <strong>оповіді </strong>(<em>тут розгортаються події</em>) та <strong>моралі </strong>(<em>тут автор робить повчальний висновок</em>).</p>

<p>З уроків&nbsp;<strong>зарубіжної літератури</strong> ти, мабуть, пам&#39;ятаєш засновника жанру байки грека <strong>Езопа</strong> (VІ-V ст. до н. е.). В Україні байки відомі вже із ХVII-ХVIIІ ст. Найславетнішими нашими байкарями є <strong>Григорій Сковорода</strong>, <strong>Петро Гулак-Артемовський</strong>, <strong>Євген Гребінка</strong>, <strong>Леонід Глібов</strong>.</p>

<p><strong>Відтворюємо прочитане</strong></p>

<p>1. <em>Чим відрізняється сатира від гумору?</em><br />
2. <em>Що таке алегорія? Чому, на твою думку, письменники висміюють вади людей саме через образи тварин?</em><br />
3. <em>Що таке байка? Яка її будова?</em><br />
4. <em>Доведи, чому байку називають ліро-епічним твором.</em></p>

<p><strong>Творчо мислимо</strong></p>

<p>5. <em>Як ти вважаєш, чи тільки байки є гумористичними творами? Згадай, які раніше вивчені твори (вірші, оповідання, байки) можна віднести до гумористичних.</em></p>

<p><strong>Виконуємо домашнє завдання</strong></p>

<p>6. <em>Знайди зв&#39;язок між деякими даними з біографії <strong>Л. Глібова</strong> і використаними образами в байці. Запиши свої міркування з цього приводу в зошит.</em></p>



        </div>

    </body>
</html>
