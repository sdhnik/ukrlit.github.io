<!DOCTYPE html>
<html class="no-js">
    <head>
        <meta charset="utf-8">
        <meta http-equiv="X-UA-Compatible" content="IE=edge,chrome=1">
        <title>Степан Васильович Руданський</title>
        <meta name="description" content="">
        <meta name="viewport" content="user-scalable=no, width=device-width, initial-scale=1, maximum-scale=1">

        <link href='//fonts.googleapis.com/css?family=Open+Sans:400,400italic,700,700italic|Forum&subset=latin,cyrillic-ext,cyrillic' rel='stylesheet' type='text/css'>

        <link rel="stylesheet" href="/ukrlit.github.io/html/css/textstyle.css">
        
    </head>
    <body>
        <div class="textwrap">

<h2>Твори</h2>

<h3>Свиня свинею</h3>

<p>Несе мужик у ночовках<br />
Додому свячене:<br />
Яйця, паску, і ковбаси,<br />
Й порося печене.<br />
І порося, як підсвинок,<br />
Та ще й з хроном в роті.<br />
Несе, бідний, та й спіткнувся<br />
У самім болоті.<br />
І схибнулись нові ночви,<br />
Затряслось свячене,<br />
І в болото покотилось<br />
Порося печене.<br />
Глянув мужик на болото,<br />
Посвистав до лиха,<br />
Одвернувся, набік плюнув<br />
Та й промовив стиха:<br />
&laquo;Та свиня таки свинею!<br />
Правду кажуть люди:<br />
Святи її, хрести її &mdash;<br />
Все свинею буде!</p>

<h3>Добре торгувалось</h3>

<p>Чи в Києві, чи в Полтаві,<br />
Чи в самій столиці<br />
З мазницею мужик ходить<br />
Помежи крамниці...</p>

<p>У крамницях, куди глянеш,<br />
Сріблом-злотом сяє,<br />
Мужикові то й байдуже:<br />
Він дьогтю питає.</p>

<p>У десятії крамниці<br />
Два купці сиділо...<br />
І в десяту мужик двері<br />
Відхиляє сміло.</p>

<p>Відхилив: &quot;Добридень, люди!&quot;&mdash;<br />
І й зачав питати,<br />
Чи нема у них принаймні<br />
Дьогтю де продати.</p>

<p>А купці переглянулись,<br />
Стихача сміються;<br />
&quot;Здесь не деготь,&mdash; йому кажуть,-<br />
Дурні продаються!..&quot;</p>

<p>&quot;Добре ж у вас торгувалось,<br />
Що все розійшлося<br />
І на продаж тілько два вас<br />
В склепу зосталося!..&quot;</p>

<h3>Гуменний</h3>

<p>Їздив дідич за границю,<br />
Назад повертає, &ndash;<br />
Та й до свого гуменного<br />
Листи посилає,<br />
Щоб гуменний на границю<br />
Прибув і дав знати,<br />
Що діється в нього дома,<br />
Да і коло хати.<br />
Прибуває і гуменний:<br />
&laquo;А що там, Іване?&raquo;<br />
А гуменний йому каже:<br />
&laquo;Та все гаразд, пане.<br />
Тілько ножик, що пан дали<br />
Таляра за нього,<br />
Поламався, сказать правду,<br />
Ні з того ні з сього&raquo;.<br />
&laquo;Ну, зламався, так зламався,<br />
Що то й споминати.<br />
Певне, хлопці мали гратись<br />
Та й його зламати?&raquo;<br />
&laquo;Таки правда, ясний пане!<br />
Хлопці ізламали,<br />
Лиш не грались, а сивого<br />
Коня білували&raquo;.<br />
&laquo;А з чого ж то сивий згинув?&raquo; &ndash;<br />
&laquo;Пані хорували,<br />
За лікарством як погнали,<br />
Та й і підірвали&raquo;.<br />
&laquo;То і пані хорувала?<br />
Ах, боже мій, боже!<br />
Що ж? Здорова моя пані?<br />
Говори, небоже&raquo;.<br />
&laquo;Помоліться, пане богу!<br />
День лиш хорували,<br />
А на другий від пожару<br />
Богу й душу дали!&raquo;<br />
&laquo;Од пожару?.. Що такеє?..&raquo; &ndash;<br />
&laquo;Просте, пане, діло:<br />
Як зайнявся тік у пана,<br />
То все погоріло!&raquo;<br />
&laquo;Пані вмерла, все згоріло&hellip;<br />
Будь здоров, Іване!..&raquo; &ndash;<br />
&laquo;А ще ж панна ваша вдома,<br />
Поверніться, пане!&raquo;<br />
&laquo;Що ж там, голубе Іване!<br />
Як там бідна дочка?&raquo; &ndash;<br />
&laquo;А нічого, уповила<br />
Хлопця, як линочка!&raquo;<br />
Спом&rsquo;янув тут бідний дідич<br />
Чорта і чортицю,<br />
Плюнув з лиха, сів на бричку:<br />
&laquo;Рушай за границю!&raquo;</p>

<h3>Запорожці у короля</h3>

<p>Приїхали запорожці,<br />
Короля вітають,<br />
Король просить їх сідати,<br />
Козаки сідають.</p>

<p>Сидять собі. В них жупани<br />
Все кармазинові,<br />
І самі такі храбренні,<br />
Вуса прездорові.</p>

<p>Задивились на ті вуса<br />
Ляхи препогані.<br />
&laquo;Що б їм, &mdash; кажуть, &mdash;<br />
дати істи?<br />
Даймо їм сметани!&raquo;</p>

<p>Поставили їм сметани,<br />
їсти припрошають,<br />
Але наші запорожці<br />
Разом відмовляють:</p>

<p>&laquo;Славная у вас сметана!..<br />
Тілько почекайте,<br />
А перше нам, запорожцям,<br />
Щільник меду дайте!&raquo;</p>

<p>Дали меду запорожцям...<br />
Вони як поїли,<br />
Так ті вуса прездорові<br />
Вгору й завертіли.</p>

<p>Та й говорять королеві:<br />
&laquo;Кажи, ясний пане,<br />
Нехай тепер запорожцям<br />
Подають сметани!&raquo;</p>

        </div>

    </body>
</html>
