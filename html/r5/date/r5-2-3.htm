<!DOCTYPE html>
<html class="no-js">
    <head>
        <meta charset="utf-8">
        <meta http-equiv="X-UA-Compatible" content="IE=edge,chrome=1">
        <title>Степан Васильович Руданський</title>
        <meta name="description" content="">
        <meta name="viewport" content="user-scalable=no, width=device-width, initial-scale=1, maximum-scale=1">

        <link href='//fonts.googleapis.com/css?family=Open+Sans:400,400italic,700,700italic|Forum&subset=latin,cyrillic-ext,cyrillic' rel='stylesheet' type='text/css'>

        <link rel="stylesheet" href="/ukrlit.github.io/html/css/textstyle.css">
        
    </head>
    <body>
        <div class="textwrap">

<h2>Степан Руданський</h2>

<img src="/ukrlit.github.io/html/r5/date/date_r5_2_3/pic_1.jpg" alt="" class="img-thumbnail img-left">

<p><strong>Степан Руданський</strong> народився <strong><em>6 січня 1834 року (25 грудня 1833 р. за ст.ст.)</em></strong> в подільському с. Хомутинці Вінницького повіту в попівській родині. У сім&rsquo;ї хомутинецького священика <strong>Василя Руданського</strong> було четверо синів: <strong>Григорій</strong>, <strong>Степан</strong>, <strong>Олександр </strong>та <strong>Юхим</strong>. Це був час, коли Поділля після тривалого перебування під владою Польщі перейшло до Російської імперії. Місцеві міщани наслідували польську шляхту. Щоб запобігти окатоличуванню місцевого населення, православне духовенство шукало підтримку у селян-кріпаків, які з недовірою ставилися до нових московських господарів. &nbsp;</p>

<p>Сини священика-українофоба росли серед селянських дітей і спілкувалися з дітьми кріпаків, що викликало у нього велике незадоволення. Він забороняв їм будь-які контакти з селянськими дітьми, але вони росли з &laquo;мужицькими&raquo; дітьми, розмовляли їхньою (українською) мовою, співали пісні і засвоювали звичаї. Батько намагався усіма силами вивести синів &laquo;у люди&raquo;. Особливо великі надії він покладав на здібного до наук <strong>Степана </strong>і мріяв про його високу духовну кар&rsquo;єру.</p>

<p>У 1841 році <strong>Степана </strong>віддають навчатися до Шаргородської бурси, яку він закінчує у 1849 році. У тому ж році він поступає на навчання до Кам&rsquo;янець-Подільської духовної семінарії, яку закінчує у 1855 році.<br />
Сорокові-п&rsquo;ятдесяті роки дев&rsquo;ятнадцятого століття характеризуються опозиційним настроєм тодішнього суспільства, виступами народних мас по всій Росії проти кріпацтва. На настрої подолян особливий вплив мали оповіді і пісні про народного героя Поділля &ndash; <strong>Устима Кармелюка</strong>. Свою справу у народний визвольний рух внесла у 1847 році жорстока розправа царя <strong>Миколи І</strong> над кириломефодіївцями.</p>

<p><strong>Степан Руданський</strong> був прихильним до закріпаченого народу і глибоко йому співчував. Його любов до народної мови і пісні, сформовані ще в дитинстві, не пропали під впливом семінарських студіювань, а ще більше посилились. Під час навчання у Кам&rsquo;янець-Подільській семінарії він серйозно захоплюється фольклором: зібрав два томи пісень. Цей потяг до народного залишився з ним протягом його недовгого життя. Він захоплювався не тільки українською народною творчістю, а й російською, польською, сербською, чеською, татарською. Вся поезія <strong>С.Руданського</strong> виростає з народної творчості.</p>

<p>Після закінчення духовної семінарії, <strong>Степан </strong>їде до Петербурга продовжувати навчання, але не у Петербурзькій духовній академії, про яку мріяв батько, а до Петербурзької медико-хірургічної академії. Серед різночинної молоді того часу вважалося за честь навчатися у цьому закладі. Але духовна академія не бажала віддавати здібного випускника духовної семінарії іншому навчальному закладові, адже всі поповичі у той час належали до духовного стану. <strong>С.Руданського</strong> було зараховано &laquo;вільним слухачем&raquo;. Щоб стати повноправним студентом, він був змушений вийти з духовного стану. Більше року розглядалася справа <strong>С.Руданського</strong> синодом РПЦ, яка все ж була вирішена позитивно: його лишили духовного стану. На другому курсі він стає повноправним студентом Петербурзької медико-хірургічної академії. Роки навчання в Петербурзі були дуже важкими для хлопця: батько відмовився допомагати синові. Живучи весь час впроголодь, виснажений важкою працею, живучи у суворих кліматичних умовах двадцятишестирічний <strong>Степан</strong> захворів на туберкульоз.</p>

<p>За станом здоров&rsquo;я лікар <strong>С.Руданський</strong> не міг служити в північних районах Росії. Він подав клопотання до керівництва академії про направлення його у південні райони, яке знайшло підтримку в адміністрації академії. <strong>С.Руданського</strong> призначають на посаду міського лікаря в Ялту. 1 серпня 1861 року <strong>С.Руданський</strong> виїхав на південь.</p>

<img src="/ukrlit.github.io/html/r5/date/date_r5_2_3/pic_2.jpg" alt="" class="img-thumbnail img-left"><p>Молодий лікар поринає в цікаву йому роботу: завідуючий лікарнею, лікар в алупкінських маєтках, карантинний лікар в Ялтинському порту. Для аморальної людини Ялта могла бути золотим дном. Він міг прожити лише з подачок ялтинського купецтва, яке на спекуляції недоброякісним м&rsquo;ясом наживало великі гроші. Але <strong>Степан </strong>був непідкупним. Серед населення він був дуже популярний. Його любили за веселу вдачу, безкорисливість і доброту. Звісно, що купців &laquo;непідкупний&raquo; лікар не влаштовував і вони почали писати на нього доноси, розпускати по місту всілякі плітки, що додавало йому зайвих хвилювань. Не було влаштованим і його особисте життя: самотність змушує його зійтися з багатодітною вдовою <strong>Явдохою Широкою</strong>.</p>

<p>Улітку 1872 року в Криму спалахнула епідемія холери. <strong>С.Руданський</strong> енергійно і сумлінно знищує вогнища інфекції, а через деякий час сам захворів на холеру. Ослаблений організм поета не витримав усіх випробувань, які випали на його долю. 3 травня 1873 року на тридцять дев&rsquo;ятому році життя <strong>Степана Руданського</strong> не стало.</p>

<p>Творчість <strong>С.Руданського</strong> має три періоди: <em>кам&rsquo;янець-подільський</em> (1851-1855), <em>петербурзький</em> (1856-1861) і <em>ялтинський</em> (1862-1873).</p>

<p><strong><em>Кам&rsquo;янець-подільський період</em></strong> був часом становлення поета. Крім збору і літературної обробки народних пісень, <strong>С.Руданський</strong> написав у цей період шість балад, яким сам він дає оригінальну назву &ndash; &laquo;<em>байки хатні</em>&raquo;, або &laquo;<em>небилиці</em>&raquo;: &laquo;<em>Два трупи</em>&raquo;, &laquo;<em>Вечорниці</em>&raquo;, &laquo;<em>Упир</em>&raquo;, &laquo;<em>Хрест на горі</em>&raquo;, &laquo;<em>Розмай</em>&raquo;. У Кам&rsquo;янці-Подільському написані чотири ліричні поезії, яким сам автор дає жанрове визначення &laquo;<em>пісня</em>&raquo;: &laquo;<em>Ти не моя</em>&raquo;, &laquo;<em>Мене забудь</em>&raquo;, &laquo;<em>Чорний кольор</em>&raquo;, &laquo;<em>Не дивуйтесь, добрі люди</em>&raquo;.</p>

<p><strong><em>Петербурзький період</em></strong> &ndash; основний період творчості поета, хоча ще мало досліджений. Це був період творчого розквіту <strong>Руданського-поета</strong>. Саме тоді виявились сила та оригінальність його поетичних творів. У цей період він друкується у петербурзьких журналах &laquo;Основа&raquo;, &laquo;Русский мир&raquo;, &laquo;Искра&raquo;, готує до друку збірку поезій &laquo;Нива&raquo;. Друкувати українські твори у російських видання було дуже складно, а українські видавництва дуже суворо і прискіпливо ставилися до творів молодого поета. Збірка &laquo;<em>Нива</em>&raquo; так і не була видана тоді в Україні. У 1861 році петербурзький цензурний комітет дав дозвіл на її видання. Але за браком коштів вона не була видана і в Петербурзі.</p>

<p><em><strong>Ялтинський період</strong></em>, за висловом самого поета, &ndash; період &laquo;<em>болючої рани</em>&raquo;. Для творчості у <strong>С.Руданського</strong> не вистачало часу. Він займається виключно перекладами: &laquo;<em>Іліади</em>&raquo; <strong>Гомера</strong>, окремих глав поеми &laquo;<em>Демон</em>&raquo; <strong>Лермонтова</strong>. Із оригінальних творів <strong>С.Руданський</strong> написав український &laquo;<em>дивоспів</em>&raquo; &laquo;<em>Чумак</em>&raquo;. Не щастило також і з публікацією творів і перекладів. Змучений поганим здоров&rsquo;ям, зацькований доносами по службі, <strong>С.Руданський</strong> поступово припиняє літературну діяльність.</p>

<p>Твори <strong>С.Руданського</strong> за його життя видавалися мало, але вони жили в рукописному варіанті і були поширені серед друзів, студентів, любителів художнього слова. Навіть не опубліковані, вони знаходили свого читача, поширювалися серед простого народу, чим викликали роздратування у реакціонерів і деспотів, виродків і мракобісів, які писали про <strong>С.Руданського</strong> як автора шкідливих і неблагонадійних пісень, &laquo;<em>що розсіваються в простонародді</em>&raquo;.</p>

<p>Інтерес <strong>С.Руданського</strong> до усної народної творчості випливав з визвольних прагнень тогочасної різночинної молоді, з її демократичних переконань, з її прагнення до соціальних змін.</p>

<p>Те саме можна сказати і про ставлення <strong>С.Руданського</strong> до української мови. Він був обурений поведінкою свого батька, який відмовився матеріально підтримати сина-студента не тільки через те, що той хотів стати лікарем, а більше через те, що той говорив і писав українською мовою: &laquo;<em>Если захочешь написать письмо, то пиши или почтительно, не по-малороссийскому, або лучше ничего не пиши!</em>&raquo;.&nbsp;</p>

<p>Юнак до глибини душі обурювався таким ставленням батька до рідної мови: &laquo;<em>Заказують мені рідну мову, заказує батько; але в мене був дід, був прадід і прапрадід &ndash; вони мені не заказали; не слухає батько моєї мови &ndash; зате мене і по смерті, може, послухають чотирнадцять мільйонів моїх одномовців. Батько, може, не любить моєї мови через те, що нею говорять у нас мужики, &ndash; а нібито у Московщині не говорять мужики по-московськи? Да і чим ми лучче від мужика? Всі ми рівні і у бога, і у натури</em>&raquo;.</p>

<p>Слід зазначити, що деякі радянські дослідники творчості поета (<strong>М.Рильський</strong> та ін.) закидали йому ідейну незрілість, оскільки у деяких творах &laquo;<em>відчувається нездоровий присмак національної обмеженості</em>&raquo;.&nbsp;</p>

<p>Творчість <strong>Степана Руданського</strong> має велике значення і в наш час. Не дивлячись на тяжке особисте життя, поет був великим життєлюбом і оптимістом. Він не любив трагедію особистого життя виносити на люди. І в творах, і в житті <strong>С.Руданський</strong> в моменти найбільшої трагедійності зривався на гумористичний тон, переводив сум і плач на сміх (&laquo;<em>Студент</em>&raquo;, &laquo;<em>Полюби мене</em>&raquo; та ін.). Деякі його пісні ще за життя поета стали народними. Наприклад, пісня &laquo;<em>Повій, вітре, на Вкраїну</em>&raquo;, яку часто помилково приписують <strong>Т.Шевченку</strong>. Але найбільше в народі <strong>С.Руданського</strong> знають як дотепного гумориста, автора поетичних анекдотів або &laquo;співомовок&raquo;, складених на основі народних оповідань.</p>

<p>Після смерті поета перший згадав його добрим словом <strong>М.Драгоманов</strong>. Під його впливом <strong>О.Пчілка</strong> у 1880 році в Києві видала першу збірку &laquo;<em>Співомовки С.Руданського</em>&raquo;. Творчий доробок <strong>С.Руданського</strong> збирали, досліджували, видавали<strong> І.Франко</strong>, <strong>А.Кримський</strong>, <strong>М.Комаров</strong>, <strong>В.Левицький (Лукич) </strong>та ін.</p>

<p>У 1972 році видавництво &laquo;<em>Наукова думка</em>&raquo; Академії наук УРСР (Київ) видало твори <strong>С.Руданського</strong> у трьох томах накладом 75000 примірників. Це було найбільше за накладом і найповніше за змістом видання творчості по-справжньому народного українського поета <strong>С.Руданського</strong>.</p>


        </div>

    </body>
</html>
