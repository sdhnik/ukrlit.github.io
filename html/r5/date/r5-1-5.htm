<!DOCTYPE html>
<html class="no-js">
    <head>
        <meta charset="utf-8">
        <meta http-equiv="X-UA-Compatible" content="IE=edge,chrome=1">
        <title>Леонід Іванович Глібов</title>
        <meta name="description" content="">
        <meta name="viewport" content="user-scalable=no, width=device-width, initial-scale=1, maximum-scale=1">

        <link href='//fonts.googleapis.com/css?family=Open+Sans:400,400italic,700,700italic|Forum&subset=latin,cyrillic-ext,cyrillic' rel='stylesheet' type='text/css'>

        <link rel="stylesheet" href="/ukrlit.github.io/html/css/textstyle.css">
        
    </head>
    <body>
        <div class="textwrap">

<h2>Твори</h2>

<h3>ЩУКА</h3>

<p>На Щуку хтось бомагу в суд подав,<br />
Що буцім би вона такеє виробляла,<br />
Що у ставку ніхто життя не мав:<br />
Того заїла в смерть, другого обідрала.<br />
Піймали Щуку молодці<br />
Та в шаплиці<br />
Гуртом до суду притаскали,<br />
Хоча чуби й мокренькі стали.<br />
На той раз суддями були<br />
Якіїсь два Осли,<br />
Одна нікчемна Шкапа<br />
Та два стареньких Цапа,&mdash;<br />
Усе народ, як бачите, такий<br />
Добрячий та плохий.<br />
За стряпчого, як завсігди годиться,<br />
Була приставлена Лисиця...<br />
А чутка у гаю була така,<br />
Що ніби Щука та частенько,<br />
Як тільки зробиться темненько,<br />
Лисиці й шле &mdash; то щупачка,<br />
То сотеньку карасиків живеньких<br />
Або линів гарненьких...<br />
Чи справді так було, чи, може, хто збрехав<br />
(Хто ворогів не мав!),&mdash;<br />
А все-таки катюзі,<br />
Як кажуть, буде по заслузі.<br />
Зійшлися судді, стали розбирать:<br />
Коли, і як воно, і що їй присудити?<br />
Як не мудруй, а правди ніде діти.<br />
Кінців не можна поховать...<br />
Не довго думали &mdash; рішили &mdash;<br />
І Щуку на вербі повісити звеліли.<br />
&mdash; Дозвольте і мені, панове, річ держать,&mdash;<br />
Тут обізвалася Лисиця.&mdash;<br />
Розбійницю таку не так судить годиться:<br />
Щоб більше жаху їй завдать<br />
І щоб усяк боявся так робити, &mdash;<br />
У річці вражу Щуку утопити!<br />
&mdash; Розумна річ! &mdash; всі зачали гукать.<br />
Послухали Лисичку<br />
І Щуку кинули &mdash; у річку.</p>

<h3>МУХА Й БДЖОЛА</h3>

<p>Весною Муха-ледащиця<br />
Майнула у садок<br />
На ряст, на квіти подивиться,<br />
Почуть Зозулин голосок.<br />
От примостилась на красолі<br />
Та й думає про те,<br />
Що як то гарно жить на волі,<br />
Коли усе цвіте.<br />
Сидить, спесиво поглядає,<br />
Що робиться в садку;<br />
Вітрець тихесенько гойдає,<br />
Мов панночку яку...<br />
Побачила Бджола близенько:<br />
&mdash; Добридень! &mdash; каже їй. &mdash;<br />
Оддиш хоч трохи, моя ненько,<br />
Сідай отут мерщій.<br />
&mdash; Та ніколи мені сидіти, &mdash;<br />
Одвітує Бджола, &mdash;<br />
Вже час до пасіки летіти:<br />
Далеко від села.<br />
&mdash; Яка погана, &mdash; Муха каже, &mdash;<br />
На світі доленька твоя:<br />
Раненько встане, пізно ляже...<br />
Мені б отак &mdash; змарніла б я,<br />
За тиждень би головоньку схилила.<br />
Моє життя, голубко мила, &mdash;<br />
Талан як слід:<br />
Чи де бенкет, чи де обід<br />
Або весіллячко, родини, &mdash;<br />
Такої гарної години<br />
Ніколи не втеряю я:<br />
І їм, і ласую доволі, &mdash;<br />
Не те що клопоти у полі<br />
І праця бідная твоя! &ndash;<br />
На річ таку Бджола сказала:<br />
&mdash; Нехай воно і так;<br />
Та тільки он що я чувала,<br />
Що Муху зневажає всяк,<br />
Що де ти не поткнешся<br />
Або до страви доторкнешся, &mdash;<br />
Тебе ганяють скрізь:<br />
Непрохана не лізь.<br />
&mdash; Стару новинку, &mdash; каже Муха, &mdash;<br />
Десь довелось тобі почуть!..<br />
Запевне, дурень дурня слуха...<br />
Велике діло &mdash; проженуть!<br />
Не можна в двері &mdash; я в кватирку<br />
Або пролізу в іншу дірку &ndash;<br />
І зась усім!<br />
Нехай ся байка мухам буде,<br />
Щоб не сказали часом люде,<br />
Що надокучив їм.</p>

<h3>ЖАБА Й ВІЛ</h3>

<p>Раз Жаба вилізла на берег подивиться<br />
Та й трошечки на сонечку погріться.<br />
Побачила Вола<br />
Та й каже подрузі тихенько<br />
(Вигадлива була!):<br />
&mdash; Який здоровий, моя ненько!<br />
Ну що, сестрице, як надмусь,<br />
То й я така зроблюсь?<br />
От будуть жаби дивуваться!<br />
&mdash; І де вже, сестро, нам рівняться... &mdash;<br />
Казать їй друга почала;<br />
А та не слуха... дметься... дметься...<br />
&mdash; Що, сестро, як тобі здається,<br />
Побільшала хоч трохи я?<br />
&mdash; Та ні, голубонько моя!<br />
&mdash; Ну, а теперечки? Дивися!<br />
&mdash; Та годі, сестро, схаменися! &ndash;<br />
Не слуха Жаба, дметься гірш,<br />
Все думає, що стане більш.<br />
Та й що, дурна, собі зробила?<br />
З натуги луснула &mdash; та й одубіла!<br />
Такі і в світі жаби є,<br />
Прощайте, ніде правди діти;<br />
А по мені &mdash; найлучче жити,<br />
Як милосердний Бог дає.</p>

        </div>

    </body>
</html>
