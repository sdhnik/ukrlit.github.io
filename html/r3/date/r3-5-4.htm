<!DOCTYPE html>
<html class="no-js">
    <head>
        <meta charset="utf-8">
        <meta http-equiv="X-UA-Compatible" content="IE=edge,chrome=1">
        <title>Оксана Дмитрівна Іваненко</title>
        <meta name="description" content="">
        <meta name="viewport" content="user-scalable=no, width=device-width, initial-scale=1, maximum-scale=1">

        <link href='//fonts.googleapis.com/css?family=Open+Sans:400,400italic,700,700italic|Forum&subset=latin,cyrillic-ext,cyrillic' rel='stylesheet' type='text/css'>

        <link rel="stylesheet" href="/ukrlit.github.io/html/css/textstyle.css">
        
    </head>
    <body>
        <div class="textwrap">
<h2>Творчість Оксани Іваненко</h2>

<img src="/ukrlit.github.io/html/r3/date/date_r3_5_4/pic_1.jpg" alt="" class="img-thumbnail img-left"><p>Про свої потаємні мрії <strong>О.Іваненко</strong> говорила: &bdquo;<em>Я всім завжди казала, що хочу бути вчителькою, але потаємною моєю мрією було написати і надрукувати хоч одну-однісіньку книжку в житті. Та про це я признавалась навіть Шурці, навіть бабусі. На щастя, ніхто не звертав уваги на те, що я пишу довжелезні &bdquo;повісті&rdquo;, &bdquo;казки&rdquo; і &bdquo;вірші&rdquo;</em>.</p>

<p>Народилася майбутня письменниця в інтелігентній родині у Полтаві (14.04.1906 &ndash; померла грудень 1997). Мати &ndash; вчителька у дитячому притулку, батько &ndash; редактор газети. Уже у 16 років <strong>Оксана Дмитрівна</strong> працює вихователькою дитячого дошкільного будинку.</p>

<p>У 1924 р. приїздить до Куряжської (під Харковом) дитячої колонії, якою керував <strong>А.С.Макаренко</strong>. у цей час <strong>О.Іваненко</strong> навчається у Харківському інституті народної освіти (так у 20-х роках називалися колишні університети), який закінчила у 1926 р.</p>

<p>Про час роботи у колонії: &bdquo;<em>Колонія - найкращі спогади моєї юності. При мені під час молотьби, коли я стояла на станку подавала снопи в барабан, прийшов перший лист від Максима Горького з&nbsp; Італії. Я була в числі небагатьох гостей, як стара колоністка, коли Олексій Максимович приїхав до колонії у 1928 р. Зі мною ділився Антон Семенович своїми мріями про книгу &bdquo;Педагогічна поема&rdquo;, яку ще тільки задумав тоді</em>&quot; (<strong>О.Іваненко</strong> послужила прототипом для образу <strong>Оксани Варської</strong> у творі <strong>А.Макаренка</strong>).</p>

<p>У 30-х роках <strong>О.Іваненко</strong> продовжує навчання (аспірантура при Науково-дослідному Інституті педагогіки, працює над дисертацією &bdquo;<em>Дитяча літературна творчість</em>&rdquo;). Але потяг до літературної діяльності стає все більш нестримним (у 1933 р. за активної участі <strong>О.Іваненко</strong> виходять альманахи &bdquo;<em>Травень</em>&rdquo;, &bdquo;<em>Жовтень</em>&rdquo;, де надруковано <strong>М.Йогансена</strong>, <strong>П.Усенка</strong>, <strong>Ю.Шовкопляса</strong>, <strong>П.Панча</strong>, перший твір для дітей <strong>М.Рильського</strong> &bdquo;<em>Річка</em>&rdquo;). Так поступово <strong>О.Іваненко</strong> все більше схиляється до літературної творчості.</p>

<p>Перед тогочасною радянською дитячою літературою стояла одна із проблем &ndash; ставлення до казки, визначення її ролі в житті радянської дитини, яку намагалися виховувати в матеріалістичному дусі. Так, <em>педологи</em> повністю заперечували право казки на існування. Вони намагалися повністю вилучити ці твори із дитячого читання. Мовляв, казка, фантастика, а значить, неправда, несумісні з новою радянською дійсністю. Ці твори не сприяють формуванню комуністичного ідеалу в дитини. Проти таких поглядів виступили не лише письменники, але і ряд науковців.</p>

<p><strong>М.Горький</strong> про роль фантастики: &bdquo;<em>Тенденція розважати дитину не є недовір&rsquo;ям, вона педагогічно необхідна, як засіб, як гарантія проти небезпеки засушити дитину &bdquo;серйозним&rdquo;, викликати в ній вороже ставлення до серйозного</em>&rdquo;.</p>

<p>Фізик <strong>Л.Ландау</strong>: &bdquo;<em>Я певен, що досі ще не створено справжньої казки, бо забувають про фантазію. А це основне</em>&rdquo;.</p>

<p><strong>О.Іваненко</strong> завжди любила казку, відчувала хист до її творення. Так, завідувачка дитячого будинку, коли діти надокучали їй з проханнями почитати казки, відповідала їм: &bdquo;<em>Потрусіть тьотю Оксану, з неї посипляться казки</em>&rdquo;.</p>

<p>Більша частина казок письменниці об&rsquo;єднані у збірках &bdquo;<em>Лісові казки</em>&rdquo; (1934) та &bdquo;<em>Великі очі</em>&rdquo; (1936). За тематикою ці твори можна поділити на дві групи: 1 &ndash; про природу; 2 &ndash; морально-етична спрямованість. Хоча такий розподіл досить умовний. До <em>першої збірки</em> входять казки: &bdquo;<em>Сонечко</em>&rdquo;, &bdquo;<em>Кульбабка</em>&rdquo;, &bdquo;<em>Джмелик</em>&rdquo;, &bdquo;<em>Зимова казка</em>&rdquo;.</p>

<h3>&laquo;Кисличка&raquo;</h3>

<p>(У лісі виросла дика яблунька, від якої мало користі. Це дуже засмучувало деревце. Але старий садівник пересадив її у свій сад, прищепив інший сорт і виростив прекрасні яблука).</p>

<p>Незважаючи на такий простий зміст, казка має декілька &bdquo;шарів&rdquo;:</p>

<p><strong>- пізнавальний</strong> (ця риса в цілому не характерна для &bdquo;казок про тварин&rdquo;, зовнішні ознаки яких простежуються у казках збірки &bdquo;<em>Лісові казки</em>&rdquo;). Цей матеріал органічно вплітається у &rdquo;життя&rdquo; персонажів, що робить його непомітним для твору: &bdquo;<em>І така весела стала вона (яблунька &ndash; В.С.) відтоді. Все б тріпотіла з вітром ,розмовляла б з пташками, горнулася б листям до ласкавої липи.</em> <em>Восени листя облетіло, але це не було боляче і страшно. Стало так холодно, що захотілося спати. Вона й дрімала зиму під снігом</em>&rdquo;.</p>

<p>Інколи природничий матеріал зазнає переосмислення, що допомагає порушувати певні етичні та інші проблеми, характерні для твору: &bdquo;<em>З луків додому летіли золотисті оси. Вони дуже любили все солодке. Жодної квітки, жодної ягідки не минали. Звичайно, вони помітили яблучка на кислиці і покуштували їх.</em> <em>Але оси звикли всіх боляче жалити, тому не змовчали, як пташка. А сказали:</em></p>

<p><em>- Ну, на такій не затримаєшся!</em>&rdquo;</p>

<p><strong>- виховний, </strong>але поданий не як надокучлива сентенція, не як нудне моралізаторство, а у художньої переконливий спосіб: &bdquo;<em>Знаєте, дітки, що?</em> <em>Ви ніколи не плачте!</em> <em>А то раз одна дівчинка гуляла в лісі з братиком, посварилась і гірко заплакала. Сльози кап-кап та на землю, та на насіннячко, що там лежало, та такі гіркі сльози!</em> <em>От і виросла з того насіннячка гірка та терпка кисличка</em>&rdquo;. Такий несподіваний початок казки та причини, чому виросла кисличка, знімає повчальність, залишаючи добре повчання. Подібний прийом ми бачимо і в кінці казки (кільцева композиція): &bdquo;<em>Ах, яка яблунька</em>, - прошепотіла дівчинка. &ndash; <em>Мабуть вона народилася, коли всі сміялися</em>&rdquo;.</p>

<p>Як бачимо, авторка ненав&rsquo;язливо виробляє у дітей певні норми поведінки, моралі. Так, одна з важливих рис, яку намагається виховати своїм твором письменниця, є готовність до взаємодопомоги, взаємопідтримки: кисличка хоче приносити користь усім; липа, вітер, дятел підтримують її у горі; старий лелека приносить дідусеві щеплення для кислички .</p>

<p><strong>- загальнолюдський (філософський)</strong>: роздуми над тим, у чому полягає щастя, коли людина може стверджувати, що вона щаслива. Це можливе лише за умови, коли сам приносиш користь іншим, коли впевнений, що поруч з тобою немає тих, хто страждають, кому дуже зле зараз. Так, звірі, птахи, комахи розповідають дідусеві, що робиться в лісі, чи всі щасливі. &bdquo;<em>Ні, ні, діду! </em>&ndash; раптом налетів вітер. &ndash; <em>Не все спокійно, не всі щасливі.</em> <em>І вітер розповів, як виросла в лісі кисличка, як прилетіла пташка і наговорила про якісь там яблука і як тепер через ті яблук кисличка плаче. Замислився добрий дідусь. Не любив він, щоб у його лісі хтось плакав</em>&rdquo;.</p>

<p>Тому дід (його образ де в чому нагадує образ доброго чарівника у фантастичних казках) просить усіх птахів, що летять у вирій, принести з чарівного саду чарівну гілочку (також фантастичний елемент). Лише <em>до старого лелеки</em> дід звертається з іншою пропозицією: &bdquo;<em>А, старий!</em> &ndash; закричав йому дід з блакитної хатки. &ndash; <em>І ти летиш! Сидів би зі мною на печі &ndash; було б тобі і тут тепло. Ні, усміхнувся старий птах, - я чув, що ти наказував малим,</em> <em>та тільки я знаю найкраще в світі дерево, що росте в сонячній країні</em>&rdquo;.</p>

<h3>&laquo;Куди літав журавлик&raquo;</h3>

<p>Твір не входить до збірки &bdquo;<em>Лісові казки</em>&rdquo;, але за проблематикою, жанрово-художніми особливостями примикає до творів цієї збірки.</p>

<p>(Журавлик, що народився тільки-но влітку, пізнає життя. Він з нетерпінням чекає осені, бо полетить у нові краї. Однак дід-журавель, мати не поділяють цієї радості, бо знають, що шлях буде складним і небезпечним. По дорозі до Єгипту журавлик знайомиться з чи бісом, що залишається зимувати на острові Зміїному в Чорному морі; у бурю відбивається від зграї, але йому допомагають моряки. В Єгипті на журавлика також чекає багато пригод: леопард, крокодил. Нарешті птахи повертаються у рідні місця, несучи на крилах весну).</p>

<p>Сама авторка визначила жанр твору як природнича повість. Дійсно, у ній багато природничого матеріалу: спосіб життя журавлів та інших птахів; подано точний географічний маршрут перельоту (острів Зміїний &ndash; містечко Вилкове &ndash; Балканські гори &ndash; Варна &ndash; Стамбул тощо). При цьому письменниця не просто описує природу, а намагається підкреслити те, як її сприймає той чи інший персонаж: &bdquo;<em>Тут так чудесно!</em> <em>&ndash; підхопила і журавочка. &ndash; Мені подобаються і фініки, і кокосові горіхи, якщо знайдеш розбитий, а на полях скільки завгодно зерна дурро. Правда, я дуже, дуже злякалась, коли ми пролітали над пустинею. Ніколи не могла б жити там &ndash; самі тобі піски і тільки де-не-де купки пальм. Дід казав &ndash; це оазиси</em>&rdquo;.</p>

<p>Але і цей суто природничий матеріал у повісті набуває іншого звучання. Так, дід-журавель промовляє до журавлів перед початком перельоту: &bdquo;<em>Шановне товариство, - мовив він. Нас зібралося вже багато... Та перед відльотом я хочу нагадати всім, особливо молоді, про деякі закони і звичаї нашого пташиного життя. Адже під час перельотів особливо важливо, щоб усі знали: дисципліна, дотримування правил поведінки допоможуть нам зберегти себе, товаришів. Кожен мусить дбати за всіх, і всі повинні дбати за кожного. От наш великий старий закон. Ми не мусимо лишати товариша в біді... Кожен знає своє місце. Не забувайте, що коли ми летимо, на нас дивиться весь світ, і ми мусимо летіти тими красивими стрункими трикутниками- ключами, якими літали наші діди і прадіди</em>&rdquo;.</p>

<p>Виявляється, що летіти в такий спосіб журавлів примушує не інстинкт, а почуття <em>відповідальності, дружби, краси.</em></p>

<p>Образ журавлика нагадує образ малої дитини (4-5 років): непосидючий, дещо неслухняний і в той же час допитливий, щирий. Пригоди, які випадають на його долю, наповнюють журавлика житейською мудрістю. Автор схвалює допитливість свого героя. Так, мати-журавлиха говорить:</p>

<p><em>- Коли б ще він був слухняним і стриманим, а то ж він завжди всім цікавиться і щоразу потрапляє в якусь халепу...</em></p>

<p><em>- Отака неспокійна вдача! Невже він буде подібним до свого діда та батька? Тоді матері ще немало погорювати!</em></p>

<p>І хоча мати тут нарікає на сина, бо якій матері не хочеться бачити свою дитину біля себе, у цих словах відчувається гордість за нього.</p>

<p>Але <strong>О.Іваненко</strong> і не ідеалізує свого героя. Тут необхідно зупинитися на двох подібних ситуаціях, в які потрапляє журавлик.</p>

<p><em>Перша ситуація</em>. Одного разу журавлик був вартовим і мало не проґавив лисиці, але своєчасно втрутився старий гусак. Однак усі лаври дісталися журавликові:</p>

<p>-<em> Коли б не я, ця лисиця усіх гусей тут би передушила. Усі ж спали, - гордо заявив журавлик своїм батькам і товаришам, та раптом зустрівся з поглядом гусака-вартового.</em> <em>Той нічого не сказав, а тільки глянув <strong>насмішкувато</strong> на малого <strong>хвалька,</strong> і журавлик враз замовк</em>.</p>

<p><em>Друга ситуація. </em>Журавлик першим побачив мисливців, які підкрадалися до чибісів, і, ризикуючи власним життям, підняв тривогу:</p>

<p>&bdquo;<em>Зграї птахів уже поверталися на воду, і старий гусак, що перший зустрів журавлів, повідомив їх:</em></p>

<p><em>- От зараз ваш син справді врятував життя багатьом птахам &ndash; він перший подав сигнал про небезпеку.</em></p>

<p><em>- Але перший побачив мисливців бекас, - сказав <strong>скромно</strong> журавлик&rdquo;</em>.</p>

<p>Так поступово журавлик приходить до усвідомлення того, що щастя &ndash; в хороших і надійних товаришах:</p>

<p>&bdquo;<em>Він сам не знав чого, але все ж таки йому щастило в одному: весь час на його шляху, повному пригод та небезпек, стрівалися хороші товариші. Може, це тому, що й сам він був завжди щирим і привітним з усіма. Ці хороші дружні зустрічі полегшували його сумні дні</em>&rdquo;.</p>

<p>Тому символічного звучання набуває епізод порятунку журавлика &ndash; його рятують моряки з корабля &bdquo;<em>Друг</em>&rdquo;, а потім на лапку прив&rsquo;язують матроську стрічку з цим же словом.</p>

<p>Побувавши в Єгипті, журавлик зрозумів і ще одну важливу річ: немає нічого кращого в світі за рідну землю. Ось зграя повертається назад:</p>

<p>&bdquo;<em>Це була вже рідна земля! Тут не було ні пальм, ні магнолій, тут було ще холодно, і навіть верби, що перші випустили свої бруньки, одягли їх в хутряні кожушки, щоб не позамерзали. Але такої радості ще ніколи в житті не відчував журавлик. Здавалося, усі гаї, річки, що, нарешті, скинули кригу і розлилися, бо не могли стримати своєї радості, усі села, міста такі рідні, такі близькі! Та, напевне, так і було</em>&rdquo;.</p>

<p>До збірника &bdquo;<em>Великі очі</em>&rdquo; увійшли казки (&bdquo;<em>Сандалики, повна скорість</em>&rdquo;, &bdquo;<em>Маяк</em>&rdquo;, &bdquo;<em>Три бажання</em>&rdquo;, &bdquo;<em>Чудесна квітка</em>&rdquo;, &bdquo;<em>Чудесні зерна</em>&rdquo;), в яких морально-етичні питання лежать, так би мовити, на поверхні. Але і в цих творах ми не зустрічаємо голого дидактизму. І в цьому полягає майстерність письменниці.</p>

<h3>&laquo;Великі очі&raquo;</h3>

<p>(Розповідається про хлопчака Яся, якому було все байдуже, і його мати вигнала з дому. Він потрапив до дивного лікаря, який спочатку його вилікував, а потім подарував йому &bdquo;чарівну&rdquo; скрипку. І Ясь зачарував усіх грою на ній. В ореолі слави Ясь повертається до рідного міста, де і розповідає про свої пригоди).</p>

<p>Цією казкою <strong>О.Іваненко</strong> ставить перед дітьми надзвичайно важливу проблему &ndash; що становить сенс життя. І своїм твором вона утверджує, що для життя зайві <em>брехуни, боягузи, базіки, ледарі, заздрісники &bdquo;і тому подібні хворі, що заважають жити собі й іншим&rdquo;</em> (саме від таких хвороб лікував дивний Лікар).</p>

<p>А для <em>одуження </em>перш за все потрібно позбутися інфантильності, знайти щось цікаве у житті. Ось Ясь, перебуваючи у Лікаря, вперше звернув увагу на те, що його оточувало:</p>

<p><em>- Як гарно, - сказав Ясь...</em></p>

<p><em>- А ти ж казав, що нічого не любиш?</em></p>

<p><em>- Ну, так це ж не уроки, а співи. Уроків я й по музиці не люблю, я поламав скрипку, і мене вигнали з муз гуртка.</em></p>

<p>Після того, я Лікар зробив Ясю великі очі (зацікавив його), хлопчик опиняється в саду. І все, що він бачить там, він бачить нібито вперше. &bdquo;<em>В саду росли чарівні квіти, і хлопчик бачив найтонші переливи на їхніх пелюстках. В саду були великі озера з такою дивною прозорою водою, що всі квіти й дерева кольористо, з найніжнішими відтінками, відбивалися в них. Усе було сплетено, вишито, вимережено з чудових різноманітних фарб, і кожна тоненька травинка була живою дивною істотою. Та найдивніше в цьому саду було те, що в ньому лунала чарівна музика. Хто це грав? Хлопчик прислухався і почув, що це грають дерева. Так, так, справді, це грали дерева, коли вітер гойдав їхнє листя. Бузок дзвенів, як ніжні китайські дзвіночки; берізки, ніби скрипки, виводили тонку мелодію; немов кларнети що завжди прагнуть вище за всіх, стриміли вгору стрункі тополі; і, як старий поважний барабан, інколи подавав свій голос дуб. Все, все грало й співало в саду, і все, все чув хлопчик. Він чув, як розпускаються квіти і наливаються, червоніють черешні.</em></p>

<p><em>Хіба ж могло бути сумно, коли стільки чаєш?</em></p>

<p><em>Але хлопчикові чогось не</em> <em>вистачало. Йому самому захотілося грати в цьому дивному оркестрі!</em>&rdquo;</p>

<p>У цьому уривкові треба зупинитися на таких моментах:</p>

<ul>
    <li>майстерність письменниці при передачі звукових образів через зорові (це особливо важливо для дитячого твору);</li>
    <li>тут починається розгортатися основна думка казки: не лише треба споглядати красу, а й прагнути творити її. І скрипка в Яся стала чарівною. Але в чужих руках вона втрачала свою здатність. Сам Лікар це пояснив так:</li>
</ul>

<p>&bdquo;<em>Любі мої, - весело сказав лікар, дивлячись не тільки гостро, а й ласкаво на дітей, - у мене немає більше такої скрипки, та і в цій чари лише від того, що він багато на ній грав. А ви... у вас у всіх такі великі очі! Розумієте, треба багато працювати, треба багато дивитися. От весь секрет!</em>&rdquo;.</p>

<h3>Загальні висновки з казок</h3>

<ul>
    <li>часто мають несподівані початок і кінцівку (&bdquo;<em>Кисличка</em>&rdquo;, &bdquo;<em>Куди літав журавлик</em>&rdquo;, &bdquo;<em>Великі очі</em>&rdquo;, &bdquo;<em>Сандалики, повна скорість</em>&rdquo;);</li>
    <li>часто пройняті м&rsquo;якою іронією, гумором. Так, у казці &bdquo;<em>Великі очі</em>&rdquo; <strong>О.Іваненко</strong> пояснює, чому ніхто не ходив лікуватися до дивного лікаря: &bdquo;<em>Тепер всім, напевне, зрозуміло, що всі поважні особи десятою дорогою обминали цю чудну лікарню. Навіть якщо хто й почував себе трохи хворим на якусь із зазначених хвороб, нізащо не погодився б піти на прийом. А що, як його побачать і рознесуть по всьому місту, що він свідомий брехун!</em>&rdquo;<br />
    Інколи ця іронія виникає в результаті переосмислення понять світу тварин і людей. Дочка лелеки розказує журавликові про свого батька: &bdquo;<em>Наш тато обов&rsquo;язково щось вигадає. Адже він все своє життя прожив на даху школи і через це дуже вчений. Навіть старий учитель мав за честь дружити з ним, часто запрошував на вечерю і на знак дружби надів йому на ногу кільце, майже таке саме, яке носив сам на пальці</em>&rdquo;.</li>
    <li>своєрідне використання народної творчості: чоботи-скороходи &ndash; сандалики; народна пісня стала піснею журавлів: &bdquo;<em>Мама все ж таки сумувала, і під час перепочинку на острові Капрі вона сумно курликала стару журавлину пісню:<br />
    Ой, кру-кру-кру-кру,<br />
    В чужині помру.<br />
    Доки море перелечу,<br />
    Крилоньки зітру</em>&rdquo;.</li>
    <li>фантастичний елемент майже відсутній;</li>
    <li>за формою казки приховано конкретний життєвий матеріал: природничий, моральний, суспільний. Про цю рису казок <strong>О.Іваненко К.Чуковський</strong> сказав: &bdquo;<em>Серед казкарів О.Іваненко займає особливе місце. Вона уподобала жанр напівчарівної казки з пізнавальним, природничим ухилом. Хоч в сюжетах її казок і проявляється певна доля фантастики, хоча і бурульки, і тварини і квіти, і дерева розмовляють в них по-людськи, фантастика лише нарядне прикриття, футляр для тих наукових відомостей, які приховані всередині</em>&rdquo;.</li>
</ul>

<h3>Патріотичні твори</h3>

<p>Тема патріотизму, незламності &ndash; одна із провідних у творчості <strong>О.Іваненко</strong> (уже відзначалося у казках). Це характерно і для оповідань, написаних під час Великої Вітчизняної війни: &bdquo;<em>Школа</em>&rdquo;, &bdquo;<em>Пошта прийшла</em>&rdquo;, &bdquo;<em>Подарунок</em>&rdquo;, &bdquo;<em>Таємниця</em>&rdquo;. Основна думка цих оповідань &ndash; непереможність країни у єднанні радянських людей, готовності їх пожертвувати всім заради перемоги. В роки війни країна &ndash; це єдиний табір: події відбуваються і на фронті і в тилу; участь у боротьбі беруть як дорослі, так і діти і люди похилого віку.</p>

<p><em>Художні особливості оповідань</em></p>

<p>1. Твір часто позбавлений зовнішніх ефективних подій, але має напружений внутрішній сюжет: &bdquo;<em>Таємниця</em>&rdquo; &ndash; Толя переховує червоний прапор, який йому залишили бійці, відступаючи з Києва. За час окупації міста нічого особливого з хлопцем, а відтак і з прапором, не відбулося. Однак хлопець весь час у напрузі, оскільки поруч з ним проживає непевна &bdquo;зрадник&rdquo;, до якого часто навідуються німці. І Толя постійно переживає, що про прапор стане відомо &bdquo;зраднику&rdquo;. &bdquo;<em>Подарунок</em>&rdquo; &ndash; мати і Сергійко чекають листів з фронту від батька. У посилку, яку вони відправляють на фронт невідомим бійцям, хлопчик вкладає свою улюблену іграшку &ndash; ведмедика &ndash; з надією, що той допоможе йому знайти батька. Як бачимо, фабульна дія майже відсутня. Але все напруження сконденсовано на чеканні. І це примушує читача весь час бути у напруженні.</p>

<p>2. <em>Прийом метаморфози</em> як засіб характеротворення: персонажі по-різному не тільки поводяться, але і мають різні портретні характеристики в мирні дні та під час війни. &bdquo;<em>Школа</em>&rdquo;: Льоня Шивченко пробирається до школи, в якій група бійців на чолі з учителем історії Флором Яковичем веде нерівний бій з фашистами. Сам Льоня до війни мав прізвисько &bdquo;Шива &ndash; бог розрухи&rdquo;. Він бешкетував, порушував дисципліну, за що йому дорікали:</p>

<p><em>&ndash; Ти хіба піонер! &ndash; докоряла йому Ліда.</em></p>

<p><em>&ndash; Ти ганьбиш усю нашу школу своєю несвідомою поведінкою, - казав Флор.</em></p>

<p>Та в годину випробувань хлопчик одразу стає іншим: &bdquo;<em>І раптом Шива виструнчився і серйозно відповів: &bdquo;Я буду вам допомагати, Флор Якович! Чесне піонерське, я все робитиму, що ви скажете</em>&rdquo;. &nbsp;&nbsp;&nbsp;&nbsp;</p>

<p>Метаморфози характерні і для образу Флора Яковича: &bdquo;<em>Справді, це був Флор Якович, тільки у військовій, командирській формі. З якимсь дивним, рішучим поглядом, з суворо зведеними бровами. Він був не схожий на того завжди соромливого і незграбного вчителя історії, що завжди червонів і почував себе ніяково</em>&rdquo;.</p>

<p>3. Чітко продумана <em>композиція</em>. В оповіданні &bdquo;<em>Таємниця</em>&rdquo; Толін сусід Онисим Петрович, який в перші місяці окупації Києва переховував пораненого командира, але про це ніхто навіть з сусідів не знав, після визволення міста повчає Толю: &bdquo;<em>От, синку, - звернувся він до Толі. &ndash; Учись зберігати військові таємниці</em>&rdquo;.</p>

<p>Одразу після цього Толя біжить до колодязя, де переховував прапор, і передає його радянським бійцям. Коли про цей вчинок стало відомо Онисиму Петровичу, то він говорить, &bdquo;<em>як уміє зберігати військові таємниці! &ndash; похитуючи головою, мовив Онисим Петрович</em>&rdquo;.</p>

<p>Таке зіставлення ще більше посилює повагу читача до хлопчика, бо його хвалить людина, яка теж здійснила героїчний вчинок.</p>

<p>В оповіданні &bdquo;<em>Школа</em>&rdquo; завдяки продуманості композиції буденне поняття &bdquo;школа&rdquo; набуває глибшого значення:</p>

<p>а) &bdquo;<em>... нальоти чимраз дужчали. Бої точилися вже в самому місті, і раптом Льоня розгублено зупинився на вулиці. &bdquo;Куди ж тікати?&rdquo; Враз майнула думка: &bdquo;В школу! З чорного ходу!</em>&rdquo;. Тут школа &ndash; лише звичний дім, куди можна прийти зі своїми радощами і горем;</p>

<p>б) &bdquo;<em>Ну, нічого, нічого, - поляскав його (Шиву &ndash; В.С.) Флор Якович по плечу. &ndash; Ми ще з тобою повоюємо, ми виженемо їх і в школі ще зустрінемось, в нашій школі</em>&rdquo;;</p>

<p>в) після загибелі бійців Льоня залишає місто: &bdquo;<em>Пізно ввечері Льоня Шевченко крадькома через чорний двір виліз на вулицю, дворами та завулками пробрався на Поділ. Йому допомогли вийти з міста. Але він знав, - ненадовго. Він мусив повернутися в свою школу!</em>&rdquo;.</p>

<p>Так школа, &bdquo;наша школа&rdquo; набуває значення всього міста, всієї батьківщини, віри у нездоланність народу.</p>

<h3>&bdquo;Рідні діти&rdquo;</h3>

<p>Повість<strong><em> </em></strong><em>&bdquo;Рідні діти&rdquo;</em> (1951) &ndash; чи не одна з найсвоєрідніших за жанровими ознаками в дитячій літературі. Це твір, у якому органічно поєднано документ з художнім домислом, конкретний життєвий матеріал з вимислом. <strong>О.Іваненко</strong> в той час (друга половина 40-х років) працювала редактором ж. &bdquo;<em>Барвінок</em>&rdquo;. &bdquo;<em>Там (Дігтярська вул., дитбудинок № 13) живуть не звичайні діти, - сумно говорила нам, працівникам редакції, Оксана Дмитрівна. &ndash; Скоро ви дізнаєтесь, в чім справа і чому я ходжу туди</em>&rdquo;.</p>

<p>Своєрідність жанру цього твору ще&nbsp; і в тому, що він складається з кількох новел (повість у новелах). До того часу ми мали в українській літературі лише роман у новелах (&bdquo;<em>Вершники</em>&rdquo; <strong>Ю.Яновського</strong>).</p>

<p>Така своєрідність жанру вимагає й відповідного сюжетно-композиційного вирішення. Фабула твору не має чіткого послідовності. Твір складається з кількох окремих новел (&bdquo;<em>Ліна</em>&rdquo;, &bdquo;<em>У малят</em>&rdquo;, &bdquo;<em>Тоня і Світланка</em>&rdquo;, &bdquo;<em>Катя</em>&rdquo; та інші), вільне переміщення у часі й просторі (Київ, Львів, Німеччина, Урал; довоєнний &ndash; воєнний &ndash; повоєнний час). Усе це можливість дати художньо вивершену картину життя дітей у СРСР, піклування Батьківщини про них, боротьби радянських людей проти фашизму.</p>

<p>Отже, сюжет повісті &ndash; дослідження того, що допомогло вистояти героям твору, що підтримувало їх у нерівній боротьбі з фашизмом. Це почуття причетності до великої і могутньої держави це те моральне начало, яке властиве радянському суспільству, це те, що називається одним словом &ndash; Батьківщина.</p>

<p>Повість має кілька сюжетних напрямків, які так чи інакше стосуються дітей.</p>

<h3>Ліна Павлівна</h3>

<p>Це хороша, здібна дівчина, володіє німецькою мовою, любить мистецтво, грає на фортепіано. Однак трохи гордовита. З початком війни дещо розгубилася. Але не зреклася своїх переконань. Для неї були закляттям слова батька, що її повне ім&rsquo;я Леніна. І вона довела це. Так, коли працювала в німецькій їдальні, то до неї причепилися два офіцери:</p>

<p>&bdquo;<em>&ndash; Лінхен, красуня, - забелькотав інший і міцно схопив Лінині руки.</em></p>

<p><em>І тут Ліна не витримала. Вона випростала праву руку і, штовхнувши його з усієї сили, закричала:</em></p>

<p><em>- Я Леніна! Леніна я, а не Лінхен! Будьте ви прокляті!</em>&rdquo;.</p>

<p>Уже в Німеччині їй довелося багато вистраждати, але надавало сили те, що вона жила спогадами про свою Вітчизну:</p>

<p>&bdquo;<em>&ndash; Це ненадовго, - палко заговорила Ліна. Вона дуже змінилася з того вечора, коли штовхнула есесівського офіцера й закричала йому, що її звуть Леніною, і хоча опинилася під арештом, відчула в собі якусь непоборну силу. &ndash; по-перше, наші наступають, мовила вона Килинці, - по-друге, може, нам вдасться втекти. І, по-третє, однаково треба завжди пам&rsquo;ятати, що ми &ndash; радянські дівчата</em>&rdquo;.</p>

<h3>Тоня і Світланка</h3>

<p>Це дівчатка 6-7 років, які потоваришували в концтаборі. Уже це свідчить, що фашистам не вдалося позбавити дітей одного &ndash; почуття взаємодопомоги, товариськості. Ось Тоня приховує від наглядачки Світланку:</p>

<p>&bdquo;<em>&ndash; Хай уже, як проходитиме ця гадина &ndash; наглядачка Настуська, її одну побачить, а Світланку ні. Чомусь одразу шкода стало Світланки, яка всміхалася так, як ніхто в бараці. Адже в бараці та й в усьому таборі взагалі ніхто не всміхався. Навіть діти</em>&rdquo;.</p>

<p>Фашисти позбавили дітей навіть сміху, але не змогли відібрати ту моральну силу, яка пустила міцне коріння в дитячих душах. &bdquo;<em>Діти взагалі підросли і почали якось свідоміше дружити між собою. Вечорами, хоча це було суворо заборонено, вони любили всі з&rsquo;юрмитися в кутку, де спала Лена Лебединська з своїми сестричками і братиком, і Лена вчила пошепки співати &bdquo;Широка страна моя родная&rdquo;, яку співала колись у школі, та про хлопчика і льотчика. Слів майже не можна було розібрати, але вони заучували міцно-міцно. Лена розповідала, як жили там, дома, в Радянському Союзі, яка була школа в їхньому селі, які чудові свята влаштовували в Жовтні та на перше травня</em>&rdquo;.</p>

<h3>Ясик і Ліда</h3>

<p>Цих дітей після розгрому Німеччини затримували в своїй зоні американці. Радянські офіцери приїхали в сирітський будинок в англо-американській зоні:</p>

<p>&bdquo; <em>&ndash; Як вас звуть, діти?</em></p>

<p><em>І тоді дівчинка подалася трохи до них і сказала те, чого ніколи тут не говорила, бо колись давно її за це дуже побили, - сказала поволі &ndash; інакше вона не зуміла б.</em></p>

<p><em>- Мене звуть Ліда, а його Ясик. Ми з Радянського Союзу</em>&rdquo;.</p>

<p>Отже, <strong>перша сюжетна лінія</strong> &ndash; віра у Батьківщину.</p>

<p><strong>Друга сюжетна лінія</strong><em> &ndash;</em> піклування Батьківщини про своїх дітей: відкрито будинки, піклуються вихователі (Марина Петрівна, Галина Олексіївна &ndash; народна артистка, депутат міськради, незнайомі люди). У Львові в будинок немовлят прийшла одна жінка. Їй пропонують спочатку ознайомитися з усіма дітьми, а потім уже зробити вибір.</p>

<p>&bdquo;<em>&ndash; Ні, - похитала головою жінка і посміхнулась. &ndash; Я не хочу наперед вибирати. Хіба мати вибирає собі перед народженням? Яка родиться, така й є, таку й любить</em>&rdquo;.</p>

<p>Розмова медсестри з іншою відвідувачкою:</p>

<p>&bdquo;<em>&ndash; Пробачте мені, будь ласка, може, ви приїдете завтра, я вам усе докладно розкажу і покажу... Нам принесли напівзамерзлу дівчинку восьми &ndash; дев&rsquo;яти днів, мати якої несподівано померла. І ми зараз усі коло неї.</em></p>

<p><em>Жінка слухала, а&nbsp; з очей її текли сльози. Раптом вона взяла мене за руку і сказала:</em></p>

<p><em>&ndash; Мила, дорога моя, я вас прошу, зробіть усе, щоб ця дитинка лишилась жива. Я візьму цю дівчинку... Тільки благаю вас, урятувати її. Я знаю, що саме її я мушу взяти... </em>&rdquo;.</p>

<p><strong>Третя сюжетна лінія</strong><em> - </em>зіткнення моралі радянської та фашистської. Крім уже розглянутих епізодів, варто виділити ставлення дітей до радянських воїнів як воїнів-визволителів: &bdquo;Червоноармійці! До них було у дітей цілковите довір&rsquo;я&rdquo;.</p>

<p>З листа читачки до <strong>О.Іваненко</strong>: &bdquo;<em>Я з глибоким хвилюванням прочитала вашу книгу. Яких чудових радянських людей ви нам показали! А діти просто входять в серце, наче свої власні, рідні й близькі</em>&rdquo;.</p>

<h3>Історико-біографічні твори.</h3>

<h3>&laquo;Друкар книжок небачених&raquo;</h3>

<p>(Іван Федоров за наказом Івана Грозного розпочинає книгодрукування на Русі. Через переслідування змушений був покинути Москву. Спочатку знайшов притулок у магната і гетьмана Григорія Ходкевича. Але після підписання Люблінської унії у 1569 р. змушений перебратися до Львова. Потім Івана Федорова запросив до себе князь Острозький у створювану ним академію. Знову повертається до Львова, де і помирає у 1583 році).</p>

<p>Перед <strong>О.Іваненко</strong> стояла проблема, на основі яких позицій давати оцінку тому чи іншому історичному явищу, Істріній особі. І така позиція &ndash; ставлення до книги, що в той час <em>набирало політичного і державного значення.</em></p>

<p><strong>Образ книги</strong> &ndash; наскрізний образ твору:</p>

<ol>
    <li>Джерело знань для простого народу: &bdquo;<em>Стопи книг, однаково великих, однаково гарно оправлених в темну шкіру з тисненням, були перед царем. Скільки людей читатиме їх! Не тільки в церквах лежатимуть вони, як колишні рукописні, важкі, дорогі, недоступні для більшості людей, а зможуть їх купити, читати і не такі вже багаті</em>&rdquo;.</li>
    <li>Зброя у боротьбі за національну незалежність: &bdquo;<em>Це ж бо було в ті часи, коли польські пани хотіли загарбати собі всі українські землі, завести скрізь католицьку віру. Отже, православні книжки &ndash; це була велика зброя проти ополячення</em>&rdquo;.</li>
</ol>

<p>Через ставлення до книги розкрито й образ <strong>Івана Федорова</strong>:</p>

<ul>
    <li>мріє зробити книгу, а значить і знання, доступним для простого народу;</li>
    <li>прагне стояти на захист інтересів свого народу: &bdquo;<em>І це добре зрозумів Іван Федоров своїм глибоким розумом і відчув себе справжнім борцем за свій народ</em>&rdquo;;</li>
    <li>своїм талантом служити людям: &bdquo;<em>Не личить мені в оранці та сіянні насіння життя своє коротати. Замість рала в мене ремесло художнє, замість насіння житнього &ndash; духовне насіння повинен я по світу розсівати... І всім роздавати духовну їжу</em>&rdquo;;</li>
    <li>таке життя обезсмертнює людину. На могилі Івана Федорова йог син Іван та учень Гриць поклали плиту з написом:<br />
    &bdquo;<em>Воскресіння із мертвих чекаю.<br />
    Друкар книг, перед тим небачених.<br />
    Іван Федорович, друкар Москвитін...&rdquo;<br />
    А посеред його знак &ndash; кутник і вигін ріки: книги &ndash; це ріки, що напувають всесвіт</em>&rdquo;.</li>
</ul>

<h3>Роман &bdquo;Тарасові шляхи&rdquo;</h3>

<p>Над твором <strong>О.Іваненко</strong> працювала потягом кількох десятків років. Перша частина була завершена у 1939 р, а всі п&rsquo;ять частин окремою книгою вийшли у 1961 році.</p>

<p>Письменниця поставила перед собою основне завдання: дати художню біографію Кобзаря від дитинства до смерті. В дитячій літературі такого опису ще не було. Тому значну увагу вона приділила простеження шляхів формування політичних поглядів <strong>Тараса Шевченка</strong>. Наприклад, розмова <strong>К.Брюллова</strong>, <strong>І.Сошенка</strong>, <strong>Т.Шевченка</strong>, що стало причиною загибелі <strong>О.Пушкіна</strong>:</p>

<p>&bdquo;<em>... Як він (Пушкін &ndash; В.С.) хотів, щоб я змалював його дружину. &bdquo;Намалюй мою мадонну, - казав він мені. &ndash; Побачиш її &ndash; навколішках сам проситимеш, вона красуня&rdquo;. Але я відмовився. Мені не сподобалися її очі. Її змалював мій брат Олександр.</em></p>

<p><em>&ndash; І через неї великий Пушкін загинув, - мовив Сошенко.</em></p>

<p><em>Брюллов почув це і криво усміхнувся.</em></p>

<p><em>&ndash;&nbsp;Ні, не через неї. Його ненавидів цар та його кляті жандарми. Пушкін не міг вільно дихати тут, &ndash; тихо-тихо, але з якою силою прошепотів Тарас, зрозумівши цю гірку усмішку Брюллова </em>&rdquo;.</p>

<p>Так. Крок за кроком письменниця простежує визрівання у <strong>Т.Г.Шевченка</strong> його бунтарських настроїв, гартування полум&rsquo;яного слова борця.</p>

<p>Значення цієї книги для дитячої літератури можна визначити словами <strong>М.Горького</strong>: <em>&bdquo;Людина має бути показана дитині перш за все як герой. Як лицар духу, борець за правду, революціонер і мученик ідеї, як мрійник, закоханий у свою мрію... Діти мають змалку бути озброєні саме в людину і великий смисл її творчості. Це робить їх міцними духом, стійкими борцями</em>&rdquo;.</p>



        </div>

    </body>
</html>
