<!DOCTYPE html>
<html class="no-js">
    <head>
        <meta charset="utf-8">
        <meta http-equiv="X-UA-Compatible" content="IE=edge,chrome=1">
        <title>Оксана Дмитрівна Іваненко</title>
        <meta name="description" content="">
        <meta name="viewport" content="user-scalable=no, width=device-width, initial-scale=1, maximum-scale=1">

        <link href='//fonts.googleapis.com/css?family=Open+Sans:400,400italic,700,700italic|Forum&subset=latin,cyrillic-ext,cyrillic' rel='stylesheet' type='text/css'>

        <link rel="stylesheet" href="/ukrlit.github.io/html/css/textstyle.css">
        
    </head>
    <body>
        <div class="textwrap">

<h2>Іван Федоров і його місце в історії української культури</h2>

<img src="/ukrlit.github.io/html/r3/date/date_r3_5_8/pic_1.jpg" alt="" class="img-thumbnail img-left"><p>Постать<strong> Івана Федорова</strong> посідає одне з найпочесніших місць в історії української культури. Водночас із цим іменем пов&rsquo;язано багато загадок і припущень. Не збереглося ніяких документів про те, коли й де народився <strong>Іван Федоров</strong>, а відтак походження його не відоме(бл.1525-1583). Деякі припущення можна зробити не підставі геральдичних знаків, якими користувався першодрукар. Геральдичні джерела друкарського знаку <strong>Івана Федорова</strong> дають підстави припустити, що походить він із білоруського дворянського роду Рагоз. Виникають сумніви і щодо самого наймення <strong>Федоров</strong>. У всіх його українських книгах, а також у первісних документах, пов&rsquo;язаних із діяльністю та побутом друкаря, прізвище <strong>Федоров </strong>не згадано жодного разу. Сам же <strong>Іван Федоров</strong> у виданнях, випущених у Заблудові і в Україні, іменує себе так: &laquo;<strong>Іван Федорович Москвитин</strong>&raquo;, &laquo;<strong>Іван Федорович друкар Москвитин</strong>&raquo;, &laquo;<strong>Іван Федорович печатник з Москви</strong>&raquo; тощо. На надгробній плиті зазначено також: &laquo;<strong>Іоанн Федорович друкарь книг пред тим невиданныхъ</strong>&raquo;. Отже, прізвище першодрукаря було <strong>Федорович</strong>, а <strong>Федоров </strong>&ndash; це його пізніший російський еквівалент. Припущення існують і стосовно питання, де<strong> Іван Федоров</strong> набув освіти, &ndash; ймовірно, ступінь бакалавра він отримав 1532 р. у Краківському університеті.</p>

<p>У Москві<strong> І. Федоров</strong> разом зі своїм помічником <strong>Петром Мстиславцем</strong> взяли участь у створенні Друкарського двору царя <strong>Івана Грозного</strong>, де протягом 1563 &ndash; 1564 рр. він і видрукував свою першу книгу &laquo;<em>Апостол</em>&raquo;. Роком пізніше було випущено двома виданнями &laquo;<em>Часовник</em>&raquo; &ndash; своєрідний буквар для навчання письменності. Проте бояри та вище духовенство звинуватили засновника друкарства в Московському царстві в єресі, що змусило його та <strong>П. Мстиславця</strong> залишити Москву.</p>

<p>У Заблудові <strong>Іван Федорович</strong> і <strong>Петро Мстиславець</strong> спорудили друкарню, і в ній було надруковане &laquo;<em>Євангеліє учительнеє</em>&raquo; (1569). Для свого часу то була винятково оздоблена й майстерно оформлена книга на 814 сторінок &ndash; шедевр друкарського мистецтва. В Заблудовській друкарні 1570 р. вийшла друга книжка, виготовлена <strong>Іваном Федоровичем</strong>, &ndash; &laquo;<em>Псалтир</em>&raquo;. Після цього <strong>Ходкевич </strong>закрив свою друкарню, а<strong> Івану Федоровичу</strong> запропонував зайнятися хліборобством, на що друкар відповів: &laquo;<em>Имам вместо житных сємян духовные семена по вселенной розсевати й всем по чину раздавати духовную сію пищу</em>&raquo;.</p>

<p>Друга половина XVI ст. особливо знаменна в історії розвитку української культури. То була доба славетної Острозької академії, початків і розвитку книгодрукування на українських землях, культурно-освітнього розвитку, радикальних реформ церковного життя. Провідною рушійною силою тогочасного революційного зрушення української культури були братства &ndash; громадські організації, до яких належала здебільшого передова частина населення українських міст. Рукописні й друковані книги у львівських монастирях перебували тоді в широкому практичному вжитку. Львів славився своїми палітурними майстернями, замовлення до яких надходили з багатьох європейських міст. Окремі наукові дослідження свідчать про те, що у Львові на той час була й друкарня.</p>

<p>Організувати власну друкарню <strong>Івану Федоровичу</strong> допомогло Львівське братство. Наприкінці лютого 1573 р. він розпочав друкування своєї першої у Львові книги &laquo;<em>Апостол</em>&raquo;, роботу над якою завершив 15 лютого 1574 р. Львівський &laquo;<em>Апостол</em>&raquo; &ndash; надзвичайно дбайливо складена та майстерно оформлена книга на 264 сторінки. Порівняно з московським &laquo;<em>Апостолом</em>&raquo; львівська книга мала ряд нововведень, зокрема вирізьблені додаткові сторінкові гравюри із зображенням євангеліста <strong>Луки</strong>, орнаментальним знаком герба Львова та друкарським знаком &ndash; гербом самого першодрукаря. У львівському &laquo;<em>Апостолі</em>&raquo; вміщено широку й докладну післямову &laquo;<em>Повість... откуда начася й како свершися друкарня сия</em>&raquo;. Післямова, написана самим<strong> Іваном Федоровичем</strong>, характеризує його не лише як талановитого ремісника, а й високоосвіченого редактора та палкого патріота.</p>

<p>Львівського &laquo;<em>Апостола</em>&raquo; було виготовлено близько 1000 примірників, з яких до сьогодні в різних книгосховищах світу збереглося тільки 85.</p>
<img src="/ukrlit.github.io/html/r3/date/date_r3_5_8/pic_2.jpg" alt="" class="img-thumbnail img-center">
<p>Другим видатним львівським виданням<strong> Івана Федоровича</strong> був &laquo;<em>Буквар</em>&raquo; &ndash; перший в &nbsp;Україні друкований посібник для навчання письменності, складений, як сказано в післямові, &laquo;<em>ради скорого младенческого наученія</em>&raquo;. Ця невелика книжка складається з 45 аркушів (90 сторінок), оздоблена заставками, кінцівками й гербами Львова та її автора,<strong> Івана Федоровича</strong>. Обидві книги надруковані на якісному білому папері місцевого виробництва.</p>

<p>Друкарсько-виробнича діяльність <strong>Івана Федоровича</strong> мала великий вплив на подальший розвиток українського книгодрукування. Спадкоємцем традицій першодрукаря стала друкарня Львівського братства, що діяла протягом кількох століть.</p>

<p>На початку 1575 р.<strong> Іван Федорович</strong> виїхав зі Львова і став на службу до князя <strong>Костянтина Острозького</strong>, залишивши львівську друкарню своєму синові. В Острозі за фінансової підтримки князя <strong>Острозького </strong>йому вдалося заснувати нову друкарню й видати декілька книг богослужбового змісту. Найвидатнішим виданням того періоду є Острозька Біблія, що побачила світ 1581 р. Книга мала 617 листів. Текст у ній поділявся на колонки, та був складений різноманітним шрифтом у два кольори. Цей шедевр друкарської майстерності XVI ст. багато років був неперевершений. У стислій передмові самого автора повідомлялося, що книга надрукована за сприяння князя <strong>Костянтина (Василя) Острозького</strong>, а робота виконана<strong> Іваном Федоровичем Московитиним</strong>. В Острозькій Біблії також уміщено книжковий особистий знак першодрукаря.</p>

<p><strong>Іван Федорович</strong> має великі заслуги і перед українським книжковим мистецтвом&nbsp;&ndash; він створив нові накреслення шрифтових літер. Його орнаментальні книжкові знаки &ndash; це оригінальні декоративні твори, часто виконані в суто українському стилі, що не втратили мистецького значення й досі.</p>

<img src="/ukrlit.github.io/html/r3/date/date_r3_5_8/pic_3.jpg" alt="" class="img-thumbnail img-left"><p>Друковані шедеври<strong> Івана Федоровича</strong> свідчать про те, що він добре знав західноєвропейську книгу й способи її оздоблення, які в XVI ст. були доволі поширеними. Проте західні зразки відігравали тільки допоміжну роль. Основою творчості майстра було орнаментальне мистецтво України. Все мистецьке оформлення книг <strong>Федоровича</strong>, виданих в Україні, тісно пов&rsquo;язане з місцевою народною творчістю. Орнаментика <strong>Івана Федоровича</strong> збереглася й до нашого часу та використовується в ужитковому мистецтві.</p>

<p>У 1582 р. <strong>Іван Федорович</strong> повернувся до Львова. Стан здоров&rsquo;я й побутові ускладнення не дали можливості займатися улюбленою справою. Наприкінці 1583 р. він помер та був похований на подвір&rsquo;ї Онуфріївського монастиря на Підзамчому &ndash; львівському передмісті.</p>

<p>Традиції <strong>Івана Федорова</strong> в книжковій графіці та в художньому оформленні плідно продовжували його учні: син <strong>Іван</strong>, друкар <strong>Гринь Іванович</strong> із Заблудова, <strong>Сачко Сенькович Сідляр</strong>, <strong>Сенько Корунка</strong> та <strong>Мина</strong>, чернець Онуфріївського монастиря у Львові, де була перша друкарня<strong> Івана Федорова</strong>, в якій після<strong> Івана Федорова</strong> нові &laquo;ремесници і люде ученые показалися&raquo;, як пише в своєму листі 1586 року львівський єпископ <strong>Гедеон</strong>. У наш час у Львові діє Поліграфічна академія імені <strong>Івана Федорова</strong>, встановлено пам&rsquo;ятник видатному українському та російському просвітителю.</p>

<p>Заслуги<strong> Івана Федоровича</strong> перед українською культурою і мистецтвом велетенські. Своєю благородною діяльністю на ниві книгодрукування він здійснив життєвий і творчий подвиг, який завжди пам&rsquo;ятатиме Україна та все цивілізоване суспільство.</p>


        </div>

    </body>
</html>
