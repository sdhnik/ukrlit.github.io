<!DOCTYPE html>
<html class="no-js">
    <head>
        <meta charset="utf-8">
        <meta http-equiv="X-UA-Compatible" content="IE=edge,chrome=1">
        <title>Леся Українка</title>
        <meta name="description" content="">
        <meta name="description" content="">
        <meta name="viewport" content="user-scalable=no, width=device-width, initial-scale=1, maximum-scale=1">

        <link href='//fonts.googleapis.com/css?family=Open+Sans:400,400italic,700,700italic|Forum&subset=latin,cyrillic-ext,cyrillic' rel='stylesheet' type='text/css'>

        <link rel="stylesheet" href="/ukrlit.github.io/html/css/textstyle.css">
        
    </head>
    <body>
        <div class="textwrap">
<h2>Твори</h2>

<h3>Співець</h3>

<p><em>Пишно займались багрянії зорі<br />
Колись навесні,<br />
Любо лилися в пташиному хорі<br />
Пісні голосні; </em></p>

<p><em>Грала промінням, ясним самоцвітом<br />
Порання роса,<br />
І усміхалась весняним привітом<br />
Натури краса. </em></p>

<p><em>Гордо палала троянда розкішна,<br />
Найкраща з квіток, &ndash;<br />
Барвою й пахом вродливиця пишна<br />
Красила садок. </em></p>

<p><em>А соловейко троянді вродливій<br />
Так любо співав,<br />
Голосом дивним співець чарівливий<br />
Садки розвивав; </em></p>

<p><em>Слав до вечірньої зорі прощання,<br />
Що гасла вгорі,<br />
Ще ж голосніше співав на вітання<br />
Поранній зорі&hellip; </em></p>

<p><em>Вже пролетів, немов пташка зальотна,<br />
Весняний той час, &ndash;<br />
Осінь холодная, осінь вільготна<br />
Панує у нас. </em></p>

<p><em>Тихо спускається нічка осіння, &ndash;<br />
Година сумна;<br />
Місяць холоднеє кида проміння;<br />
Здалека луна </em></p>

<p><em>Пугача віщого крик &ndash; гук єдиний.<br />
Діброва німа.<br />
Де ж соловейко? де ж спів солов&rsquo;їний?<br />
Ох, де ж він? Нема! </em></p>

<p><em>В вирій полинув, де вічная весна,<br />
Натхненний співець.<br />
Вічно красує там рожа чудесна,<br />
Там теплий вітрець; </em></p>

<p><em>Глухо і смутно кругом на просторі, </em><br />
<em>Мій гаю сумний!<br />
Кинув співець тебе в тузі та в горі,<br />
Тебе й край рідний. </em></p>

<p><em>Тиша така тепер всюди панує.<br />
Лиш в листі сухім<br />
Вітер зітха, мов дріада сумує,<br />
Із жалем глухим. </em></p>

<p><em>Чом я не маю огнистого слова,<br />
Палкого, чому?<br />
Може б, та щира, гарячая мова<br />
Зломила зиму! </em></p>

<p><em>І розлягалась би завжди по гаю<br />
Ясна-голосна<br />
Пісня, й розквітла б у рідному краю<br />
Новая весна. </em></p>

<p><em>Та хоч би й крила мені солов&rsquo;їні,<br />
І воля своя, &ndash;<br />
Я б не лишила тебе в самотині,<br />
Країно моя! </em></p>

<p><em>[1889]</em></p>

<h3>&laquo;Як дитиною, бувало&hellip;&raquo;</h3>

<p><em>Як дитиною, бувало,<br />
Упаду собі на лихо,<br />
То хоч в серце біль доходив,<br />
Я собі вставала тихо.<br />
&laquo;Що, болить?&raquo; &ndash; мене питали,<br />
Але я не признавалась &ndash; </em><br />
<em>Я була малою горда, &ndash;<br />
Щоб не плакать, я сміялась.<br />
А тепер, коли для мене<br />
Жартом злим кінчиться драма<br />
І от-от зірватись має<br />
Гостра, злобна епіграма, &ndash;<br />
Безпощадній зброї сміху<br />
Я боюся піддаватись,<br />
І, забувши давню гордість,<br />
Плачу я, щоб не сміятись.</em></p>

<p><em>2.02.1897</em></p>

<h3>Мрії</h3>

<p><em>У дитячі любі роки,<br />
Коли так душа бажала<br />
Надзвичайного, дивного,<br />
Я любила вік лицарства. </em></p>

<p><em>Тільки дивно, що не принци,<br />
Таємницею укриті,<br />
Не вродливі королівни<br />
Розум мій очарували. </em></p>

<p><em>Я дивилась на малюнках<br />
Не на гордих переможців,<br />
Що, сперечника зваливши,<br />
Промовляли люто: &laquo;Здайся!&raquo; </em></p>

<p><em>Погляд мій спускався нижче,<br />
На того, хто розпростертий,<br />
До землі прибитий списом,<br />
Говорив: &laquo;Убий, не здамся!&raquo; </em></p>

<p><em>Не здававсь мені величним<br />
Той завзятий, пишний лицар,<br />
Що красуню непокірну<br />
Взяв оружною рукою. </em></p>

<p><em>Тільки серце чарувала<br />
Бранки смілива відповідь:<br />
&laquo;Ти мене убити можеш,<br />
Але жити не примусиш!&raquo; </em></p>

<p><em>Роки любії, дитячі,<br />
Як весняні води, зникли,<br />
Але гомін вод весняних<br />
Не забудеться повіки. </em></p>

<p><em>Він, було, мені лунає<br />
У безсонні довгі ночі<br />
І єднається так дивно<br />
З візерунками гарячки: </em></p>

<p><em>Мріє стеля надо мною,<br />
Мов готичнеє склепіння,<br />
А гілки квіток сплелися<br />
На вікні, неначе грати. </em></p>

<p><em>Од вікна до мене в хату<br />
Червонясте світло впало, &ndash;<br />
Чи то вуличнеє світло,<br />
Чи то полиски пожежі? </em></p>

<p><em>Що се так шумить невпинно?<br />
Навісний, безладний гомін!<br />
Чи в крові гарячка грає,<br />
Чи війна лютує в місті? </em></p>

<p><em>Чи се лютий біль у мене<br />
Тихий стогін вириває,<br />
Чи то стогне бранець-лицар,<br />
Знемагаючи на рани: </em></p>

<p><em>&laquo;Хто живий у сьому замку?<br />
Хто тут має серце в грудях?<br />
Другом будь, зійди на вежу,<br />
Подивись на бойовисько! </em></p>

<p><em>Подивись на бойовисько,<br />
Хто кого перемагає?<br />
Чи над лавами ще в&rsquo;ється<br />
Корогва хрещата наша? </em></p>

<p><em>Коли ні, &ndash; зірву завої!<br />
Хай джерелом кров поллється,<br />
Будь проклята кров ледача,<br />
Не за рідний край пролита! </em></p>

<p><em>Ні, я чую наше гасло!<br />
Ось воно все голосніше&hellip;<br />
Зав&rsquo;яжіть тісніше рани,<br />
Шкода кров губити марне!..&raquo; </em></p>

<p><em>Так дитячі мрії грали<br />
Між примарами гарячки.<br />
А тепер? &ndash; гарячка зникла,<br />
Але мрії не зникають. </em></p>

<p><em>І не раз мені здається,<br />
Що сиджу я у полоні<br />
І закута у кайдани<br />
Невидимою рукою. </em></p>

<p><em>Що в руці у мене зброя<br />
Неполамана зосталась,<br />
Та порушити рукою<br />
Не дають мені кайдани. </em></p>

<p><em>Глухо так навколо, тихо,<br />
Не шумить гарячка в жилах, </em><br />
<em>Не вчувається здалека<br />
Дикий гомін з бойовиська. </em></p>

<p><em>Так і хочеться гукнути,<br />
Наче лицар мрій дитячих:<br />
&laquo;Хто живий? Зійди на вежу,<br />
Подивися наоколо! </em></p>

<p><em>Подивись, чи в полі видко<br />
Нашу чесну короговку?<br />
Коли ні, не хочу жити,<br />
Хай мені відкриють жили, </em></p>

<p><em>Хай джерелом кров поллється,<br />
Згину я від згуби крові.<br />
Будь проклята кров ледача,<br />
Не за чесний стяг пролита!..&raquo; </em></p>

<p><em>Ялта, 18.11.1897</em></p>

<h3>Тиша морська</h3>

<p><em>В час гарячий полудневий<br />
Виглядаю у віконце:<br />
Ясне небо, ясне море,<br />
Ясні хмарки, ясне сонце. </em></p>

<p><em>Певне, се країна світла<br />
Та злотистої блакиті,<br />
Певне, тут не чули зроду,<br />
Що бува негода в світі! </em></p>

<p><em>Тиша в морі&hellip; ледве-ледве<br />
Колихає море хвилі;<br />
Не колишуться од вітру<br />
На човнах вітрила білі.</em></p>

<p><em>З тихим плескотом на берег<br />
Рине хвилечка перлиста;<br />
Править хтось малим човенцем, &ndash;<br />
В&rsquo;ється стежечка злотиста. </em></p>

<p><em>Править хтось малим човенцем,<br />
Стиха весла підіймає,<br />
І здається, що з весельця<br />
Щире золото спадає. </em></p>

<p><em>Як би я тепер хотіла<br />
У мале човенце сісти<br />
І далеко на схід сонця<br />
Золотим шляхом поплисти! </em></p>

<p><em>Попливла б я на схід сонця,<br />
А від сходу до заходу,<br />
Тим шляхом, що проложило<br />
Ясне сонце через воду. </em></p>

<p><em>Не страшні для мене вітри,<br />
Ні підводнії каміння, &ndash;<br />
Я про них би й не згадала<br />
В краю вічного проміння. </em></p>

<p><em>Євпаторія, 1890, 16 серпня</em></p>








        </div>

    </body>
</html>
