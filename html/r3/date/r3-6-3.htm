<!DOCTYPE html>
<html class="no-js">
    <head>
        <meta charset="utf-8">
        <meta http-equiv="X-UA-Compatible" content="IE=edge,chrome=1">
        <title>Емма Іванівна Андієвська</title>
        <meta name="description" content="">
        <meta name="viewport" content="user-scalable=no, width=device-width, initial-scale=1, maximum-scale=1">

        <link href='//fonts.googleapis.com/css?family=Open+Sans:400,400italic,700,700italic|Forum&subset=latin,cyrillic-ext,cyrillic' rel='stylesheet' type='text/css'>

        <link rel="stylesheet" href="/ukrlit.github.io/html/css/textstyle.css">
        
    </head>
    <body>
        <div class="textwrap">
<h2>Біографія Емми Іванівни Андієвської</h2>

<img src="/ukrlit.github.io/html/r3/date/date_r3_6_3/pic_1.jpg" alt="" class="img-thumbnail img-left"><p><strong>Емма Андієвська</strong> народилася у 1931 році у місті Сталіно, нині Донецьк. Батько письменниці був хіміком-винахідником, мати була агрономом за освітою і пізніше працювала вчителькою біології. Через дуже часті важкі хвороби, більшість шкільних предметів <strong>Емма Андієвська</strong> здавала екстерном. З дитинства <strong>Андієвська </strong>мала феноменальну пам&#39;ять. Хворобливість дитини змусила родину у 1937 році переїхати спочатку до Вишгорода, а згодом&nbsp;&mdash; у 1939 році&nbsp;&mdash; до Києва. В 9-10 річному віці майбутня письменниця перечитала найвідоміші твори світової літератури.</p>

<p>Початок війни застав родину <strong>Андієвської </strong>у Києві. Тоді ж загинув батько письменниці&nbsp;&mdash; його було безпідставно розстріляно радянською владою.</p>
</p>

<p>У 1943 році діти з матір&#39;ю виїхали на Захід. Родина жила в англійській окупаційній зоні Берліна. Живучи у Німеччині, дівчина відмовилась вчитися у жіночій гімназії, і її, попри правила, прийняли до чоловічої. Окрім того, вкотре загострилися проблеми майбутньої мисткині із здоров&#39;ям: три роки <strong>Емма Андієвська</strong> пролежала в гіпсовому ліжку хвора на туберкульоз хребта і після цього вісім років ходила в корсеті.</p>

<p>Наприкінці 1949 року, під час блокади Берліна, родина переїхала спочатку до табору переміщених осіб у Міттенвальді, а потім до Мюнхена. Маючи природне оперне контральто і рятуючись від сухот легенів, <strong>Емма Андієвська</strong>, знаходячись у Берліні, а згодом у Міттенвальдському таборі, брала уроки оперного співу.</p>

<p>У 1955&mdash;1957&nbsp;рр. <strong>Андієвська </strong>працювала фрілансером на радіо &laquo;Свобода&raquo; у Мюнхені. У 1957 році мисткиня закінчила Український вільний університет за спеціальностями філософія та філологія, захистивши у Володимира Державина магістерську роботу на тему <em>&laquo;Причинки до засадничих питань з новітньої української метрики&raquo;</em>. Того ж року письменниця з усією родиною переїхала до Нью-Йорка, де працювала у <em>Norcross Greeting Card Company</em>, перевіряючи дизайн вітальних листівок. У Нью-Йорку <strong>Емма Андієвська</strong> також працювала бібліотекаркою у медичній бібліотеці разом з <strong>Мирославом Лабунькою</strong>&nbsp;&mdash; майбутнім ректором Українського вільного університету.</p>

<p>У 1959 році <strong>Андієвська </strong>вийшла заміж за літературного критика, есеїста та письменника <strong>Івана Кошелівця</strong>, з яким прожила все життя аж до смерті чоловіка. Після одруження подружжя повернулося до Німеччини у Мюнхен. <strong>Андієвська </strong>щорічно на місяць їздила у США, щоби у 1962 році отримати американське громадянство. Письменниця знала багатьох відомих митців та письменників - вихідців з України. До кола знайомих <strong>Андієвської </strong>належали скульптори <strong>Михайло Черешньовський</strong> та <strong>Григор Крук</strong>, художники <strong>Марія Дольницька</strong> та <strong>Яків Гніздовський</strong>, а також поети <strong>Михайло Орест</strong>, <strong>Олег Зуєвський</strong> та <strong>Василь Барка</strong>.</p>

<p>Пропрацювавши фрілансером на радіо &laquo;Свобода&raquo; з 1959 по 1963&nbsp;рр., <strong>Емма Андієвська</strong> лишалася штатним працівником радіо до 1995 року. За цей час вона працювала диктором, сценаристом, режисером і редактором українського відділення радіо &laquo;Свобода&raquo;.</p>

<p>Працюючи на радіо, <strong>Андієвська </strong>не мала багато часу на власну творчість. Нині письменниця живе у Мюнхені, де інтенсивно працює над своїми творами, іноді по вісімнадцять годин на добу.</p>

<p>У 1992 р. авторка вперше після довгого часу побувала в Україні. Після 2000 р. <strong>Андієвська </strong>декілька разів відвідала свою малу батьківщину - Донеччину. Там вона мала виставку картин у Донецькому художньому музеї, презентацію та зустріч із земляками у конференційній залі художнього музею, відвідувала Український культурологічний центр м. Донецька.</p>

<h3>Літературна творчість</h3>

<p><strong>Емма Андієвська </strong>зростала у російськомовному середовищі, проте ще у дитячому віці усвідомила власну українську ідентичність й прийняла українську мову, яку вперше почула у Вишгороді у віці шести років. Відтоді письменниця вирішила писати лише українською, яку вона сприймала як мову пригнічених. Завданням для себе авторка визначила &laquo;створити українську державу в слові&raquo;. Пізніше, щоправда, для того, аби показати власну незалежність від мов, <strong>Андієвська </strong>написала декілька віршів англійською, німецькою та французькою мовами.</p>

<p><strong>Емму Андієвську</strong> нерідко пов&#39;язують з угрупуванням українських письменників Нью-Йоркської групи. Проте, сама авторка свою належність до цієї групи заперечує, оскільки почала публікуватися раніше, ніж інші члени групи.</p>

<p>Письменниця наголошує на великій ролі підсвідомості у своїй творчості. Сприйняття нею світу відбувається через інтуіцію та відчуття без підключення інтелекту. При цьому містичний та духовний аспекти є важливими її складниками. Світогляд <strong>Емми Андієвської</strong> виявляє деяку близькість до вчень буддизму та містики <strong>Карлоса Кастанеди</strong>.</p>

<p>Характерними для <strong>Андієвської </strong>є далекосяжні асоціації та алюзії між щоденними речами та світоглядними поняттями. У цілому сприйняття творчості <strong>Андієвської </strong>вимагає від читача великої ерудиції та знання інших культур. Складність прочитання творів авторки пов&#39;язана з великою кількістю можливих інтерпретацій творів, які відображають багатогранність буття. <strong>Данило Гузар-Струк</strong> сформулював деякі поради та підходи до розуміння герметичних творів поетки у своїй статті &laquo;<em>Як читати поезії Емми Андієвської</em>&raquo;. Він відзначає три ключі до розуміння поезії <strong>Андієвської</strong>: перспектива, назва вірша та світ сну.</p>

<p>Характерними для творчості <strong>Андієвської </strong>є поетика сюрреалізму, ускладненість композиції й тексту в прозі. Деякі дослідники також відзначають ознаки постмодернізму в творах <strong>Андієвської</strong>. У творах <strong>Андієвської</strong> нерідко зустрічається тонкий гумор. Дослідники творчості письменниці також відзначають безпосередність та певну &laquo;дитячість&raquo; сприйняття та зображення світу у творах авторки, ніби добре знайомі речі побачено вперше.</p>

<p>У всіх своїх творах письменниця свідомо використовує український правопис <strong>Григорія Голоскевича</strong> 1927 року. Своєю творчістю <strong>Андієвська </strong>також відроджує чимало архаїзмів. У авторки дуже багата лексика, яка поєднує у собі розмовні слова із науковими, часто біологічними, термінами.</p>

<p>Про творчий доробок <strong>Емми Андієвської</strong> написано ряд дослідницьких робіт та дисертацій, але у багатьох аспектах її творчість лишається мало дослідженою. Тим не менш, літературний доробок <strong>Андієвської</strong> продовжує цікавити українські літературні та наукові кола. Зокрема, за ініціативою <strong>Марка Роберта Стеха</strong>, відомим українським часописом &laquo;Кур&#39;єр Кривбасу&raquo; 2004 рік був оголошений роком <strong>Емми Андієвської</strong>. Таким чином усі номери журналу за 2004 рік та три номери за 2005 рік були присвячені аналізу творчості та публікаціям творів авторки. Про творчість авторки писали відомі літературознавці <strong>Данило Гузар-Струк</strong>, <strong>Юрій Шевельов</strong>, <strong>Іван Фізер</strong>, <strong>Еммануїл Райс</strong> та представники Нью-Йоркської групи <strong>Богдан Рубчак</strong>, <strong>Марія Ревакович</strong> та <strong>Богдан Бойчук</strong>.</p>

<h3>Поезія</h3>

<p>Власні поезії авторка почала друкувати у діаспорній українській пресі починаючи з 1949 року. Перша поетична збірка <em>&laquo;Поезії&raquo;</em> (1951 рік) викликала захоплення літературної критики. Відтоді авторка публікувала всі свої твори під іменем <strong>Емма Андієвська</strong>. Поетична збірка <em>&laquo;Вілли над морем&raquo;</em> у 2001 році номінувалася на Національну премію України ім. Т.&nbsp;Г.&nbsp;Шевченка.</p>

<p>У багатьох збірках для своєї поезії авторка використовує форму видозміненого сонету. Дослідниця творчості <strong>Емми Андієвської Ольга Шаф</strong> навіть називає сонети поетеси &laquo;<em>епохальним явищем в історії української та західноєвропейської літератури</em>&raquo;.</p>

<p>Її творам характерна компактність та висока асоціативність. Кожне поняття та слово в поезії <strong>Андієвської </strong>представляє собою цілу сім&#39;ю асоціативних зв&#39;язків і значень. Подібний ефект присутній і в поезії <strong>Стефана Малларме</strong>, твори якого авторка відкрила для себе у зрілому віці після публікації двох її поетичних збірок. Поетка часто опускає дієслова і змушує читача заповнювати пропущене на власний розсуд. Це робится авторкою для підвищення смислової насиченості творів. У своїх поетичних творах <strong>Андієвська</strong> широко використовує навскісні рими та дисонанси, таким чином свідомо підвищуючи емоційну напругу при прочитанні. Рима у <strong>Андієвської </strong>спирається на приголосні, а не на голосні.</p>

<p>Важливим складником прочитання поезії <strong>Андієвської</strong> є поняття про культурний &laquo;шлейф речей&raquo;, тобто про історію предметів в культурах різних народів та асоціації з цими предметами. Авторка згадує багато буденних предметів (наприклад хліб, вино, чайник тощо), приписуючи їм глибокий містичний та культурно-історичний зміст і цим ставлячи їх у загальний метафізичний контекст. Одним із часто вживаних мотивів як у поезії, так і художній творчості авторки є &laquo;олюднення речей&raquo;.</p>

<p>У декількох збірках своїх поезій авторка вдалася до стилізації, вигадавши фіктивних поетів. Це грек <strong>Арістодімос Ліхнос</strong> (збірка <em>&laquo;Риба і розмір&raquo;</em>), афро-американець <strong>Варубу Бдрумбґу</strong> (збірка <em>&laquo;Риба і розмір&raquo;</em>) та перс <strong>Халід Хатамі</strong> (збірка <em>&laquo;Хвилі&raquo;</em>). Лише в цих вигаданих перекладах присутня любовна лірика, яка поза тим не зустрічається в творчості поетки. Важливе значення письменницею надається також і заголовкам творів, які мають скеровувати читача до ідеї твору.</p>

<p>Усі свої поетичні збірки письменниця видала невеликими тиражами на власні кошти, або накладом автора, або у видавництвах &laquo;<em>Дніпро</em>&raquo; і &laquo;<em>Всесвіт</em>&raquo; за власний рахунок. Деякі поетичні збірки авторки були проілюстровані <strong>Яковом Гніздовським</strong>.</p>

<h3>Проза</h3>

<p><strong>Емма Андієвська</strong> є авторкою трьох романів. Перший&nbsp;&mdash; філософський роман <em>&laquo;Герострати&raquo;</em> (1950&mdash;1952&nbsp;рр.)&nbsp;&mdash; авторка почала писати у віці дев&#39;ятнадцяти років реагуючи на новелу <strong>Жана-Поля Сартра</strong> &laquo;<em>Герострати</em>&raquo;. Письменниця написала п&#39;ять варіантів роману, опублікувавши лише останній із них у 1970 році.</p>

<p>Другий роман під назвою <em>&laquo;Роман про добру людину&raquo;</em> був написаний у 1964&mdash;1968&nbsp;рр. Третій&nbsp;&mdash; <em>&laquo;Роман про людське призначення&raquo;</em>&nbsp;&mdash; авторка писала протягом десяти років з 1970 по 1980&nbsp;рр. Унікальними по своїй довжині і складності є речення <strong>Емми Андієвської</strong>. У її романах одне речення може сягати десяти і п&#39;ятнадцяти сторінок. Зараз письменниця працює над своїм новим романом <em>&laquo;Лабіринт&raquo;</em>.</p>

<p><strong>Емма Андієвська</strong> є також авторкою короткої прози&nbsp;&mdash; збірки оповідань <em>&laquo;Подорож&raquo;</em> (1955), <em>&laquo;Тигри&raquo;</em> (1962), <em>&laquo;Проблема голови&raquo;</em> (2000), збірки <em>&laquo;Казки Емми Андієвської&raquo;</em> (2000) та твору <em>&laquo;Джалапіта&raquo;</em> (1962). Деякі з творів письменниці мають відношення до її картин. Наприклад у <em>&laquo;Казці про двох пальців&raquo;</em> розказується про два невидимі пальці на руці, які творять найбільше. Чимало персонажів картин <strong>Андієвської </strong>мають понад п&#39;ять пальців на руках.</p>

<p>Загалом у прозі авторка відтворює власну &laquo;теорію круглого часу&raquo;&nbsp;&mdash; у граматично правильному реченні, у підрядних реченнях вона намагається передати інші площини буття. На відміну від звичайного лінійного сприйняття часу, &laquo;круглий час&raquo; <strong>Емми Андієвської</strong> відбувається одночасно. І власне її підрядні речення й покликані унаочнити рівночасність нелінійного сприйняття.</p>

<h3>Переклади на іноземні мови</h3>

<p>Дещо з короткої прози письменниці було перекладено на англійську та французьку мови. Твір <strong>Андієвської</strong> &quot;<em>Джалапіта</em>&quot; був перекладений російською мовою. Сто сонетів авторки були перекладені на гебрейську мову. Декілька віршів поетеси ввійшли у збірку віршів сучасних українських поетів німецькою та польською мовами. Кілька творів авторки були перекладені на есперанто.</p>

<h3>Художня творчість</h3>

<p>Як художниця-авангардистка, <strong>Емма Андієвська</strong> створила понад 9000 картин, хоч ніколи і не отримувала формальної мистецької освіти. Статті про художню творчість <strong>Андієвської </strong>представлені в ряді західних мистецтвознавчих енциклопедій. Було випущено десять каталогів з картинами <strong>Емми Андієвської </strong>з різних періодів її творчости.</p>

<p>Ранні роботи малярки були виконані аквареллю, а пізніші - здебільшого акриловими та олійними фарбами. Майстриня використовує передовсім акриль через свою швидку техніку малювання. Специфічним художнім прийомом <strong>Андієвської </strong>є повторне накладання фарби на свої полотна до двадцяти п&#39;яти разів. Таким чином вона створює ефект рухомих фарб, коли дивитися на картини під різними кутами зору.</p>

<p>Публічний дебют <strong>Андієвської </strong>у якості художниці відбувся у 1956 році на виставці у Мюнхені, проведеній на радіо &laquo;Свобода&raquo; на Обервізенфельді. Наступні виставки відбулися в США, Канаді, Франції, Німеччині, Австралії, Бразилії, Ізраїлі та Швейцарії. З 1992 року виставки малярки відбуваються і в Україні. Чимало творів авторки є експонатами різних музеїв світу та мистецьких колекцій приватних осіб. Зокрема роботи <strong>Емми Андієвської</strong> мають Український музей у Нью-Йорку (Нью-Йорк, США), Львівська картинна ґалерея, Львівський державний музей &laquo;Палац культури&raquo;, Музей етнографії та художнього промислу (Львів), Державний музей літератури (Київ), Ґалерея &laquo;Засів&raquo; (Харків), Харківський художній музей, Український Вільний Університет (Мюнхен, Німеччина), Український гуманітарний ліцей при Київському університеті, Університетський музей &laquo;Києво-Могилянської академії&raquo;, Музей Л. Томи (Шварцвальд, Німеччина), Клементінум (Прага, Чехія), Донецький обласний художній музей, Музей Шарлоти Цандер (замок Бьонніґгайм, Німеччина), Музей <strong>Емми Андієвської </strong>при Чернівецькому університеті.</p>

<p>Деякі критики називають стиль художниці симетричним візіонізмом, хоча сама художниця дистанціює себе від будь-яких стилів мистецтва. <strong>Андієвська </strong>підкреслює свою індивідуальність, характеризуючи себе як візіонера і стверджуючи, що її картини бачаться їй намальованими вцілому і їй залишається лише перенести їх на полотно. Своє малювання вона описує як певний спосіб медитації та наголошує на великій ролі підсвідомості в її творчості.</p>

<p>У манері виконання малярки присутні елементи, співзвучні з сюрреалізмом, натуралізмом та експресіонізмом. Як і в її літературній творчості, у картинах <strong>Андієвської </strong>присутній тонкий гумор. Це проявляється у візуальних каламбурах, коли відомі форми нагадують собою інші неочікувані речі, тим самим створюючи комічний ефект. У творах <strong>Андієвської </strong>часто повторюються деякі мотиви, зокрема такі як розп&#39;яття та родина.</p>

<p>Малярка наголошує на зв&#39;язку своєї літературної творчості з художньою та протягом двадцяти років сама ілюструє власні поетичні збірки. <strong>Емма Андієвська </strong>також зробила ілюстрації до опери &laquo;<em>Чарівна флейта</em>&raquo; <strong>Моцарта</strong>, а також створила власні зображення карт таро та знаків зодіака.</p>

<p>Прикладом поєднання поезії та малярства у <strong>Андієвської</strong> є її альбом &laquo;<em>Мова сну = сеґменти</em>&raquo;. Ця збірка складається з абстрактних картин з написами-віршами, які асоціюються з зображеннями і утворюють разом одне ціле. В альбомі відтворено реалії сновидіння. З іншого боку, поезії <strong>Андієвської</strong> притаманні численні зорові аспекти та впливи жанрів візуального мистецтва.</p>

<p>У 2001 році на Міжнародному баварському кінофестивалі картиною <strong>Емми Андієвської</strong> <em>&laquo;Золотий Христос&raquo;</em> був премійований всесвітньо відомий італійський кінорежисер <strong>Франческо Розі</strong>.</p>

<h3>Теми та мотиви творчості</h3>

<p>Поетична, прозова та художня творчість <strong>Емми Андієвської</strong> тематично пов&#39;язані. Деякі мотиви повторюються в багатьох творах. У авторки відсутні типові народницькі мотиви патріотизму та життя селянства. Часто героями творів є митці, науковці та винахідники.</p>

<p><strong>Буття.</strong> В багатьох творах авторки постає тема буття. Зокрема у поезії пропуск дієслів та яскрава образність покликані підкреслити багато фасетів та можливостей сприйняття буття.</p>

<p><strong>Вибір.</strong> <strong>Емма Андієвська</strong> пропонує своєму читачеві філософію вибору. Згідно з <strong>Андієвською</strong>, кожна людина здатна реалізувати себе, роблячи свідомий вибір у житті. Тема вибору власного шляху у житті представлена в &laquo;<em>Романі про людське призначення</em>&raquo;.</p>

<p><strong>Добро.</strong> Тема важливості творення добра людиною без очікування результату розкрита в &laquo;<em>Романі про добру людину</em>&raquo; та &laquo;<em>Романі про людське призначення</em>&raquo;. Добро, за <strong>Андієвською</strong>, є шляхом межової самореалізації людини.</p>

<p><strong>Круглий час.</strong> Теорія круглого часу <strong>Андієвської </strong>висловлюється авторкою в багатьох творах. Згідно з цією теорією, минуле, сучасне та майбутнє відбуваються одночасно. Таким чином, сам час не є лінійним з одностороннім напрямком протікання, а натомість &laquo;круглим&raquo; і одночасним.</p>

<p><strong>Україна.</strong> У своїх творах <strong>Емма Андієвська</strong> сприймає Україну не у декларативній, а в метафоричній формі&nbsp;&mdash; як українське світобачення представлене власне <strong>Еммою Андієвською</strong>. Тема України та українського народу знайшла вираження в двох останніх романах авторки: &laquo;<em>Романі про добру людину</em>&raquo; та &laquo;<em>Романі про людське призначення</em>&raquo;. Обидва твори мають епічний характер та зображують українців, які опинилися в еміграції у світовому контексті. Дія обох філософських романів з фантастичним сюжетом розвивається в різних кутках світу, де перебували українські емігранти а також у таборах для переміщених осіб. Романи є жорстко антиімперськими і містять різке засудження утисків українців. Авторка часто згадує Голодомор та знищення інтелігенції радянською владою.</p>

<h3>Нагороди</h3>

<ul>
    <li>1984&nbsp;&mdash; лауреат літературної премії Фундації <strong>Тетяни</strong> та <strong>Омеляна Антоновичів</strong> за &laquo;<em>Роман про людське призначення</em>&raquo;.</li>
    <li>2002&nbsp;&mdash; кавалер Ордену &laquo;<em>За інтелектуальну відвагу</em>&raquo; незалежного культурологічного часопису &laquo;Ї&raquo;.</li>
    <li>2003&nbsp;&mdash; міжнародна літературна премія &laquo;<em>Тріумф</em>&raquo;.</li>
    <li>2009&nbsp;&mdash; премія &laquo;<em>Глодоський скарб</em>&raquo;.</li>
</ul>



        </div>

    </body>
</html>
