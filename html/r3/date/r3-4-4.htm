<!DOCTYPE html>
<html class="no-js">
    <head>
        <meta charset="utf-8">
        <meta http-equiv="X-UA-Compatible" content="IE=edge,chrome=1">
        <title>Ірина Володимирівна Жиленко</title>
        <meta name="description" content="">
        <meta name="viewport" content="user-scalable=no, width=device-width, initial-scale=1, maximum-scale=1">

        <link href='//fonts.googleapis.com/css?family=Open+Sans:400,400italic,700,700italic|Forum&subset=latin,cyrillic-ext,cyrillic' rel='stylesheet' type='text/css'>

        <link rel="stylesheet" href="/ukrlit.github.io/html/css/textstyle.css">
        
    </head>
    <body>
        <div class="textwrap">
<h2>ЖАР-ПТИЦЯ</h2>

<p><em>Сусідка моя &mdash; чарівниця &mdash;<br />
годувала надвечір родзинками<br />
у клітці золоту Жар-птицю<br />
з очима-намистинками.<br />
<br />
І як воно трапилось &mdash; хто його зна &mdash;<br />
та тільки дверцят не замкнула вона.<br />
Рвонулась на волю чудесна Жар-птиця,<br />
і враз освітилась<br />
казково столиця.<br />
<br />
Летіла все вище, так гарно, так вільно,<br />
як в найзолотішім, найкращім мультфільмі...<br />
<br />
Дорослим і дітям<br />
яснішали лиця:<br />
&laquo;Як хороше жити<br />
під сонцем Жар-птиці!&raquo;</em><br />

<em>І тільки ота трьохсотлітня ґава,<br />
яка себе називала Павою<br />
(старезна, без ока, та ще й кульгава),<br />
знайшла Жар-птицю непристойно яскравою.<br />
<br />
І вся вороняча орава<br />
зчинила люту стрекотняву:<br />
&laquo;Вона яскра-яскра-яскррава!<br />
Таку чужу нескромну птицю<br />
тримать годиться<br />
тільки в клітці!&raquo;<br />
<br />
Вже третій день &mdash; нема Жар-птиці.<br />
І людям посмутніли лиця.<br />
О, не сумуйте. Її нема,<br />
бо &mdash; розумієте? &mdash; зима.<br />
Жар-птиця ж &mdash; птаха екзотична,<br />
південна, до снігів незвична.<br />
Ну, от і простудилась трішки.<br />
Лежить вона терпляче в ліжку,<br />
п&rsquo;є молоко, клює родзинки,<br />
<br />
чита &laquo;Барвінок&raquo; і &laquo;Мурзилку&raquo;.<br />
Пішли на лад у неї справи.<br />
І скоро знов злетить вона<br />
на злість лихим, кульгавим ґавам,<br />
на новорічну радість нам!</em></p>

<h2>ГНОМ У БУФЕТІ</h2>

<p><em>Ти знаєш, у нашому домі,<br />
в старому буфеті, давно<br />
живе мій добрий знайомий &ndash;<br />
старенький буфетний гном.<br />
<br />
Він знав ще дідуся хлоп&rsquo;ям,<br />
а маму &mdash; малим дівчатком,<br />
гукав пустунам: &laquo;Ай-яй!&raquo;,<br />
Слухняним давав шоколадки.<br />
<br />
Замкнувши буфет на гачок,<br />
золотить на свята сервізи.<br />
Багріє його ковпачок<br />
за склом серед вазочок різних.<br />
<br />
Він любить какао пить,<br />
смоктати м&rsquo;ятні гостинці.<br />
Так довго і солодко спить<br />
в старій музикальній скриньці.<br />
<br />
Навчився він чемних манер<br />
в одної маркізи з фарфору.<br />
Сказала маркіза: &mdash; Тепер<br />
дружити із вами не сором.<br />
<br />
Ви просто &mdash; франтом, хоча<br />
втягніть у петлицю троянду.<br />
І прошу до мене на чай<br />
Разом з цвіркуном-музикантом;<br />
<br />
Століття, і друге, і третє, &mdash;<br />
прислухайся! &mdash; чуєш? &ndash; завжди<br />
клопочеться гном у буфеті,<br />
бормоче, зітха, шарудить.<br />
<br />
І тупа, і плямка в куточку,<br />
і дзвонить в буфетні шибки.<br />
І в довгі засніжені ночі<br />
нашіптує дітям казки.</em></p>

<h2>ПІДКОВА</h2>

<p><em>Була зима. Ішов зелений сніг.<br />
За ним &mdash; рожевий. Потім &mdash; фіалковий.<br />
І раптом протрюхикав на коні<br />
Дідусь Мороз. І загубив підкову.<br />
<br />
Та не просту. А золоту. Таким,<br />
на місяць схожим, серпиком лежала, &mdash;<br />
аж розгубились в небі літаки,<br />
кричали: &laquo;Мама!&raquo; &mdash;<br />
Й крильцями дрижали.<br />
<br />
А я знайшла. Сказала їй: &mdash; Світи<br />
тут, на вікні. Щоб все мені збулося! &mdash;<br />
Зійшлися і роззявили роти<br />
сімсот роззяв. Стоять вони і досі...<br />
<br />
Круг них світився то зелений сніг,<br />
то голубий, то ніжно-фіалковий.<br />
Вони стояли вперто, день при дні, &mdash;<br />
зачарувала їх моя підкова.<br />
<br />
Що ж, покладу підкову в чемодан,<br />
куплю я шубу. А тоді поїду<br />
в Лапландію. Хоч трішки і шкода,<br />
вже так і буть &mdash; віддам підкову Діду.<br />
<br />
Оце і все. А сніг звичайним став.<br />
Легкий і рівний, пада, пада, пада...<br />
Роти закрили всі сімсот роззяв.<br />
І розійшлись... І полягали спати</em></p>


        </div>

    </body>
</html>
