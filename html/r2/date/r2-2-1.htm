<!DOCTYPE html>
<html class="no-js">
    <head>
        <meta charset="utf-8">
        <meta http-equiv="X-UA-Compatible" content="IE=edge,chrome=1">
        <title>Пісні літературного походження</title>
        <meta name="description" content="">
        <meta name="viewport" content="user-scalable=no, width=device-width, initial-scale=1, maximum-scale=1">

        <link href='//fonts.googleapis.com/css?family=Open+Sans:400,400italic,700,700italic|Forum&subset=latin,cyrillic-ext,cyrillic' rel='stylesheet' type='text/css'>

        <link rel="stylesheet" href="/ukrlit.github.io/html/css/textstyle.css">
        
    </head>
    <body>
        <div class="textwrap">
			<h2>Пісні літературного походження</h2>

<p>Таку назву дано пісням, що написані конкретними авторами &mdash; поетами й композиторами &mdash; і широко виконуються поряд з народними. Отже, до фольклору вони увійшли завдяки популярності й усному поширенню серед людей.</p>

<p>Якщо побутування і виконання цих пісень засвідчують їх близькість до народної творчості, то деякі інші риси дозволяють виділити їх в окрему групу пісень літературного походження. Це більш індивідуалізована мелодія, переважно лірична, і наявність інструментального супроводу, хоч у народі вони співаються і без акомпанементу. Авторами пісень були відомі поети, композитори і взагалі освічені й інтелігентні люди. Серед них &mdash; Григорій Сковорода, Тарас Шевченко, Кирило Стеценко та інші.</p>

<p>Перші зразки пісень літературного походження з&#39;явилися ще наприкінці XVI ст. В наступні століття їх ставало все більше і більше. У XVIII та XIX ст. їх вплив на фольклор став особливо великим.</p>

<p>Може виникнути запитання: що потрібно для того, щоб авторська пісня стала народною? Мабуть, авторська пісня мусить бути професійною, яскраво образною, красивою і глибокою за змістом і, звичайно, близькою до фольклору. Візьмімо для прикладу уривки з поеми Т. Шевченка &laquo;Причинна&raquo; &mdash; &laquo;Реве та стогне Дніпр широкий&raquo; і &laquo;Така її доля&raquo;.</p>

<p>Якщо першій пісні властива широта розспіву, епічність музично-поетичного образу, то для другої характерний м&#39;який ліризм. Музику пісні &laquo;Реве та стогне Дніпр широкий&raquo; написав Дмитро Крижановський, а &laquo;Така її доля&raquo; &mdash; Владислав Заремба. Обидві пісні з&#39;явились у другій половині минулого століття.</p>

<p>На вірші Т. Шевченка написано багато музичних творів, в тому числі й пісень. До названих додамо &laquo;Думи мої, думи&raquo;, &laquo;Плавай, плавай, лебедонько&raquo;, &laquo;Літа орел, літа сизий&raquo;, &laquo;Летить галка через балку&raquo;, &laquo;Садок вишневий коло хати&raquo; і багато інших. І ці, і багато інших музичних творів на Шевченкові слова стали народними. Повернімося до перших етапів розвитку цього жанру.</p>

<p>З XVII ст. назвемо кілька пісень, що міцно увійшли в народний побут. Це &laquo;Чайка&raquo;, авторство якої приписується Богдану Хмельницькому (до речі, він часто співав її в супроводі бандури), &laquo;Ой під вишнею&raquo; і &laquo;Ой не стій під вікном&raquo;, що виникли в студентському середовищі Київської академії.</p>

<p>З XVIII ст. дуже популярними є пісні Семена Климовського і Григорія Сковороди. Пісню &laquo;їхав козак за Дунай&raquo; було написано у 30-ті роки; її популярність перейшла навіть кордони нашої країни. Широко співались пісні Сковороди &mdash; &laquo;Ой ти, пташко жовтобока&raquo;, &laquo;Стоїть явір над горою&raquo;, &laquo;Всякому городу нрав і права&raquo;.</p>

<p>У цій пісні відчутна опора на тоніко-домінантові гармонії, є перехід у паралельну тональність &mdash; все це риси вже пізнішої доби, що співзвучна європейській музиці гомофонно-гармонічного складу.</p>

<p>XIX століття дуже багате на пісенну творчість, що стала народною. Вона пов&#39;язана з іменами Івана Котляревського, Григорія Квітки-Основ&#39;яненка, Віктора Забіли, Миколи Петренка, Марка Кропивницького, Михайла Глинки, Івана Франка, Володимира Александрова та ін. Це, наприклад, пісні &laquo;Віють вітри&raquo;, &laquo;Сонце низенько&raquo; тощо з народної опери &laquo;Наталка Полтавка&raquo; Івана Котляревського; &laquo;Де ти бродиш, моя доле?&raquo;, &laquo;За Неман іду&raquo; Степана Писаревського, &laquo;Гуде вітер вельми в полі&raquo; Віктора Забіли і Михайла Глинки, &laquo;Дивлюсь я на небо&raquo; Миколи Петренка, &laquo;Там, де Ятрань круто в&#39;ється&raquo; Антона Шашкевича і ще дуже багато творів.</p>

<p>Ці прекрасні мелодії приваблюють своїм ніжним ліризмом, оповитим серпанком смутку, широкою співучістю.</p>

<p>Нерідко запитують, чи відбувається і в нашому столітті збагачення народнопісенної скарбниці авторськими піснями. Відповімо: так, ця традиція продовжується й нині. Досить згадати пісні й романси &laquo;Вечірня пісня&raquo; В. Самійленка з музикою К. Стеценка, &laquo;Тихо над річкою&raquo; С. Черкасенка з музикою П. Батюка, &laquo;Чуєш, брате мій?&raquo; Б. Лепкого з музикою М. Гайворонського, &laquo;Рідна мати моя&raquo; А. Малишка з музикою П. Майбороди.</p>



        </div>

    </body>
</html>
