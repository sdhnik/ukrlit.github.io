<!DOCTYPE html>
<html class="no-js">
    <head>
        <meta charset="utf-8">
        <meta http-equiv="X-UA-Compatible" content="IE=edge,chrome=1">
        <title>МИКОЛА ВОРОНИЙ</title>
        <meta name="description" content="">
        <meta name="viewport" content="user-scalable=no, width=device-width, initial-scale=1, maximum-scale=1">

        <link href='//fonts.googleapis.com/css?family=Open+Sans:400,400italic,700,700italic|Forum&subset=latin,cyrillic-ext,cyrillic' rel='stylesheet' type='text/css'>

        <link rel="stylesheet" href="/ukrlit.github.io/html/css/textstyle.css">
        
    </head>
    <body>
        <div class="textwrap">
<h2 style="text-align:center;">ЄВШАН-ЗІЛЛЯ</h2>

<p style="text-align:right; font-size: 12px;"><em>Да луче есть на своей земли костю лечи<br />
ине ли на чюже славну быти&nbsp;</em><br />
<strong>Лiтопис, за Iпатським списком</strong></p>

<p><em>В давнiх лiтописях наших<br />
Єсть одно оповiдання,<br />
Що зворушує у серцi<br />
Найсвятiшi почування.</em></p>

<p><em>Не блищить воно красою<br />
Слiв гучних i мальовничих,<br />
Не вихвалює героїв<br />
Та їх вчинків войовничих.</em></p>

<p><em>Нi, про інше щось говорить<br />
Те старе оповiдання&hellip;<br />
Мiж рядками слiв таїться<br />
В нiм якесь пророкування.</em></p>

<p><em>I воно живить надiю,<br />
Певну вiру в iдеали<br />
Тiм, котрi вже край свiй рiдний</em><br />
<em>Зацурали, занедбали&hellip;</em></p>

<p>&nbsp;</p>

<p><em>* * *</em></p>

<p>&nbsp;</p>

<p><em>Жив у Києвi в неволi<br />
Ханський син, малий хлопчина,</em><br />
<em>Половецького б то хана<br />
Найулюблена дитина.</em></p>

<p><em>Мономах, князь Володимир,<br />
Взяв його пiд час походу<br />
3 ясирем в полон i потiм<br />
При собi лишив за вроду.</em></p>

<p><em>Оточив його почотом<br />
І розкошами догiдно &mdash;<br />
І жилось тому хлоп&rsquo;ятi<br />
І безпечно, i вигiдно.</em></p>

<p><em>Час минав, і став помалу<br />
Рiдний степ вiн забувати,<br />
Край чужий, чужi звичаї<br />
Як за рiднi, уважати.</em></p>

<p><em>Та не так жилося хану<br />
Без коханої дитини.<br />
Тяжко вiку доживати<br />
Пiд вагою самотини.</em></p>

<p><em>Зажурився, засмутився...<br />
В день не їсть, а серед ночi<br />
Плаче бiдний та зiтхає,<br />
Сну не знають його очi.</em></p>

<p><em>Нi вiд кого вiн не має<br />
Нi утiхи, нi поради.<br />
Свiт увесь йому здається<br />
Без краси i без принади.</em></p>

<p><em>Кличе вiн гудця до себе<br />
I таку держить промову,<br />
Що мов кров&rsquo;ю з його серця<br />
Слово точиться по слову.</em></p>

<p><em>&laquo;Слухай, старче, ти шугаєш<br />
Ясним соколом у хмарах,<br />
Сiрим вовком в полi скачеш,<br />
Розумiєшся на чарах.</em></p>

<p><em>Божий дар ти маєш з неба<br />
Людям долю вiщувати,<br />
Словом, пiснею своєю<br />
Всiх до себе привертати.</em></p>

<p><em>Ти пiди у землю руську,<br />
Ворогiв наших країну &mdash;<br />
Вiдшукай там мого сина,<br />
Мою любую дитину.</em></p>

<p><em>Розкажи, як побиваюсь<br />
Я за ним i днi i ночi,<br />
Як давно вже виглядають<br />
Його звiдтiль мої очi.</em></p>

<p><em>Заспiвай ти йому пiсню<br />
Нашу, рiдну, половецьку,<br />
Про життя привiльне наше,<br />
Нашу вдачу молодецьку.</em></p>

<p><em>А як все те не поможе,</em><br />
<em>Дай йому євшану-зiлля,</em><br />
<em>Щоб, понюхавши, згадав вiн<br />
Степу рiдного привiлля!&raquo;</em></p>

<p><em>&nbsp;I пiшов гудець в дорогу,<br />
Йде вiн три днi i три ночi,<br />
На четвертий день приходить<br />
В мiсто Київ опiвночi.</em></p>

<p><em>Крадькома пройшов, мов злодiй,<br />
Вiн до сина свого пана<br />
I почав казати стиха<br />
Мову зрадженого хана.</em></p>

<p><em>Улещає, намовляє&hellip;<br />
Та слова його хлопчину<br />
Не вражають, бо забув вже<br />
Вiн i батька, i родину.</em></p>

<p><em>І гудець по струнах вдарив!<br />
Наче вiтер у негоду,<br />
Загула невпинна пiсня &mdash;<br />
Пiсня вiльного народу:</em></p>

<p><em>Про славетнiї подiї &mdash;<br />
Тi подiї половецькi,<br />
Про лицарськiї походи &mdash;<br />
Тi походи молодецькi!</em></p>

<p><em>Мов скажена хуртовина,<br />
Мов страшнi Перуна громи,<br />
Так ревли-стогнали струни<br />
I той спiв гудця-сiроми!</em></p>

<p><em>Але ось вже затихає<br />
Бренькiт дужий, акордовий<br />
I замiсто його чути<br />
Спiв народний, колисковий.</em></p>

<p><em>То гудець спiває тихо<br />
Пiсню тую, що спiвала<br />
Мати синовi свойому,<br />
Як маленьким колисала.</em></p>

<p><em>Наче лагiдна молитва,<br />
Журно пiсня та лунає.<br />
Ось її акорд останнiй<br />
В пiтьмi ночi потопає...</em></p>

<p><em>Aле спiв цей нiжний, любий,<br />
Анi перший &mdash; сильний, дужий,<br />
Не вразив юнацьке серце;<br />
Вiн сидить нiмий, байдужий.</em></p>

<p><em>I схилилася стареча<br />
Голова гудця на груди &mdash;<br />
Там, де пустка замiсть серця,<br />
Порятунку вже не буде!..</em></p>

<p><em>Але нi! Ще є надiя<br />
Тут, на грудях, в сповиточку!<br />
I тремтячими руками<br />
Розриває вiн сорочку</em></p>

<p><em>I з грудей своїх знiмає<br />
Той євшан, чарiвне зiлля,<br />
I понюхать юнаковi<br />
Подає оте бадилля.</em></p>

<p><em>Що це враз з юнаком сталось?<br />
Твар поблідла у небоги,<br />
Затремтiв, очима блиснув<br />
I зiрвавсь на рiвнi ноги.</em></p>

<p><em>Рiдний степ &mdash; широкий, вiльний,<br />
Пишнобарвний i квiтчастий &mdash;<br />
Раптом став перед очима,<br />
3 ним i батенько нещасний!..</em></p>

<p><em>Воля, воленька кохана!<br />
Рiднi шатра, рiднi люди&hellip;<br />
Все це разом промайнуло,<br />
Стисло горло, сперло груди.</em></p>

<p><em>&laquo;Краще в рiднiм краї милiм<br />
Полягти кiстьми, сконати,<br />
Нiж в землi чужiй, ворожiй<br />
В славi й шанi пробувати!&raquo;</em></p>

<p><em>Так вiн скрикнув, і в дорогу</em><br />
<em>В нiчку темну та пригожу<br />
Подались вони обоє,</em><br />
<em>Обминаючи сторожу.</em></p>

<p><em>Байраками та ярами<br />
Неутомно прохожали &mdash;<br />
В рiдний степ, у край веселий<br />
Простували, поспiшали.</em></p>

<p><em>* * *</em></p>

<p><em>Україно! Мамо люба!<br />
Чи не те ж з тобою сталось?<br />
Чи синiв твоїх багато<br />
На степах твоїх зосталось?</em></p>

<p><em>Чи вони ж не вiдцурались,<br />
Не забули тебе, неньку,<br />
Чи сховали жаль до тебе<br />
I кохання у серденьку?</em></p>

<p><em>Марна рiч! Були i в тебе<br />
Кобзарi &mdash; гудцi народнi,<br />
Що спiвали&ndash;вiщували<br />
Заповiти благороднi,&mdash;</em></p>

<p><em>А проте тiєї сили,<br />
Духу, що зрива на ноги,<br />
В нас нема i манiвцями<br />
Ми блукаєм без дороги!..</em></p>

<p><em>Де ж того євшану взяти,<br />
Того зiлля-привороту,<br />
Що на певний шлях направить,&mdash;<br />
Шлях у край свiй повороту?!</em></p>
<p>&nbsp;</p>
<p style="font-size: 12px"><strong>Полтава, 11.VІІІ.1899</strong></p>


        </div>

    </body>
</html>
