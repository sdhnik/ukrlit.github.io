<!DOCTYPE html>
<html class="no-js">
    <head>
        <meta charset="utf-8">
        <meta http-equiv="X-UA-Compatible" content="IE=edge,chrome=1">
        <title>МИКОЛА ВОРОНИЙ</title>
        <meta name="description" content="">
        <meta name="viewport" content="user-scalable=no, width=device-width, initial-scale=1, maximum-scale=1">

        <link href='//fonts.googleapis.com/css?family=Open+Sans:400,400italic,700,700italic|Forum&subset=latin,cyrillic-ext,cyrillic' rel='stylesheet' type='text/css'>

        <link rel="stylesheet" href="/ukrlit.github.io/html/css/textstyle.css">
        
    </head>
    <body>
        <div class="textwrap">
			<h2 style="text-align:center;">МИКОЛА ВОРОНИЙ <div style="font-size: 20px;">(1871-1934)</div></h2>

<img src="/ukrlit.github.io/html/r2/date/date_r2_4_3/pic_1.jpg" alt="" class="img-thumbnail img-left"><p><strong>Микола Кіндратович Вороний</strong> (літературні псевдоніми &mdash; <em>Арлекін, Віщий Олег, Микольчик, Сіріус</em> та ін.) був людиною надзвичайно різносторонньою &mdash; театрознавцем і актором, літературознавцем і поетом, перекладачем і редактором. Але насамперед він був патріотом своєї Вітчизни.</p>

<p>Народився <strong>Микола Вороний</strong> <strong><em>24 листопада 1871 року</em></strong> на Катеринославщині. Його батько походив з кріпаків, сам був ремісником. Мати ж вела родовід від ректора Києво-Могилянської академії <strong>П. Колачинського</strong>. Навчався в Харківському і Ростовському реальних училищах, згодом &mdash; у гімназії в Ростові-на-Дону.</p>

<p>Ще гімназистом почав писати вірші, захопився творчістю <strong>Т. Шевченка</strong>, театром <strong>М. Кропивницького</strong>, політичною літературою. Потрапив у поле зору поліції (арешти, обшуки). <strong>М. Вороному</strong> заборонили вступати до вищих навчальних закладів Російської імперії, проживати в Петербурзі та університетських містах.</p>

<p>З драгомановцем <strong>С. Єрастовим</strong> організував у Ростові-на-Дону &laquo;Українську громаду&raquo;. У Харкові перебував під впливом таємного &laquo;Братства тарасівців&raquo;. Мав намір виїхати до Болгарії та вступити до Софійського університету, куди вабила його постать улюбленця революційної молоді <strong>М. Драгоманова</strong>. Але в день його приїзду до Львова надійшла телеграма, що <strong>М. Драгоманов</strong> помер.</p>

<p>Навчався у Віденському університеті, потім у Львівському, заприязнився з І. Франком, входив до редколегії журналу &laquo;<em>Жите і слово</em>&raquo;, працював режисером у театрі &laquo;Руська бесіда&raquo;. З 1897 по 1900 рік &mdash; актор трупи <strong>М. Кропивницького</strong>.</p>

<p>Видав збірки віршів &laquo;<em>Ліричні поезії</em>&raquo; (1911), &laquo;<em>В сяйві мрій</em>&raquo; (1913), виступав з театрознавчими статтями.</p>

<p>Восени 1917 року став директором і режисером &laquo;Національного театру&raquo;, який відкрив своєю постановкою &laquo;<em>Пригвожденних</em>&raquo; <strong>В. Винниченка</strong>. &laquo;<em>Були перспективи вступити до уряду, я поздержався, захоплений театральним хаосом</em>, &mdash; пише він в автобіографії. &mdash; <em>Далі: голод, морози, пайки і ускладнення моєї хвороби неврастенії кишок</em>&raquo;.</p>

<p>Змучений і виснажений, поет у 1920 році емігрував до Варшави (&laquo;<em>їхав з неохотою, з мусу</em>&raquo;), де працював &laquo;старшим аташе з правами радника&raquo; при УНР-івському уряді (для зв&#39;язку з культурними колами Польщі). У Варшаві видав збірку поезій &laquo;<em>За Україну</em>&raquo; (1921).</p>

<p>Переїхав до Львова, де викладав у консерваторії та в організованій ним драматичній школі, видав театрознавчі книги &laquo;<em>Режисер</em>&raquo;, &laquo;<em>Драматична примадонна</em>&raquo;, мистецтвознавчу &mdash; &laquo;<em>Пензлем і пером</em>&raquo;.</p>

<p>Повернувся в Радянську Україну 1926 року. Працював викладачем на кафедрі художнього читання Харківського музично-драматичного інституту. Переїхав до Києва, працював у ВУФКУ, в Укртеатрокіновидаві, писав статті, кіносценарії, перекладав лібрето.</p>

<p>Перу <strong>М. Вороного</strong> належить низка перекладів зі світової поезії, зокрема &laquo;<em>Інтернаціоналу</em>&raquo;, &laquo;<em>Марсельєзи</em>&raquo;, &laquo;<em>Варшав&#39;янки</em>&raquo;, творів Дайте, Словацького, Пушкіна, Гумильова, Верлена, Метерлінка та ін.</p>

<p>У цей період Вороний не вів ніякої політичної, а тим більше антидержавної діяльності, був уже людиною похилого віку. Однак і його не оминула хвиля репресій. 1934 року було розпочато попереднє слідство у справі <strong>М. К. Вороного</strong>, якому інкримінувалася &laquo;<em>контрреволюційна діяльність</em>&raquo;. <strong>М. Вороний</strong> під час допиту рішуче заперечував висунуті проти нього обвинувачення. З нього взяли підписку про невиїзд. Цього разу поет уникнув ув&#39;язнення.</p>

<p><em><strong>31 березня 1934 року</strong></em> Миколу Кіндратовича було засуджено до заслання у Казахстан. Не маючи надії на повну свободу, хворий поет прохав визначити місце заслання десь ближче. Несподівано над ним зглянулися й замінили трирічне заслання в Казахстан висилкою на той же термін &mdash; із забороною проживати в Україні, Білорусії, Московській та Ленінградській областях. Отже, <strong>М. Вороний</strong> змушений був жити у Воронежі, пізніше у Бежиці.</p>

<p><strong>Улітку 1937 року</strong> він з&#39;явився в с. Глиняне Піщанобрідського району на Кіровоградщині (тоді Одеської області), а восени переїхав до міста Новоукраїнка. Тут почав працювати коректором у районній газеті, але невдовзі його збуло звільнено.</p>

<p>Останній акт трагедії <strong>М. Вороного</strong> зафіксовано в архівній слідчій справі №3945. Ця справа Одеського УНКВС була групова. Як і всіх його посправників (12 селян Глиняного та інших сіл), <strong>М. Воронового</strong> було заарештовано &laquo;<em>за участь у контрреволюційній військово-повстанській організації</em>&raquo;. Обвинувачення були вигадані й неконкретні. Усім тринадцяти винесли вирок &laquo;розстріляти&raquo;, який було виконано <strong>7 червня 1938 року</strong> о <strong>24.00</strong>.</p>

<p><strong>1989 року</strong> <strong>М. Вороного</strong>, за клопотанням Спілки письменників України, було реабілітовано. Після реабілітації <strong>М. Вороного</strong> вийшли такі його книги: &laquo;<em>Вибрані поезії</em>&raquo;, &laquo;<em>Твори</em>&raquo;, &laquo;<em>Театр і драма</em>&raquo;.</p>




        </div>

    </body>
</html>
