<!DOCTYPE html>
<html class="no-js">
    <head>
        <meta charset="utf-8">
        <meta http-equiv="X-UA-Compatible" content="IE=edge,chrome=1">
        <title>Пісні літературного походження</title>
        <meta name="description" content="">
        <meta name="viewport" content="user-scalable=no, width=device-width, initial-scale=1, maximum-scale=1">

        <link href='//fonts.googleapis.com/css?family=Open+Sans:400,400italic,700,700italic|Forum&subset=latin,cyrillic-ext,cyrillic' rel='stylesheet' type='text/css'>

        <link rel="stylesheet" href="/ukrlit.github.io/html/css/textstyle.css">
        
    </head>
    <body>
        <div class="textwrap">
			<h2>Історія створення Молитви за Україну</h2>

<img src="/ukrlit.github.io/html/r2/date/date_r2_2_5/pic_r2_2_5_1.jpg" alt="" class="img-thumbnail img-left"><p><strong>Молитва за Україну</strong> &mdash; урочистий музичний твір, відомий також під назвою &quot;<em>Боже великий, єдиний, нам Україну храни</em>&quot; або як церковний гімн України, музика <strong>Миколи Лисенка</strong>, слова <strong>Олександра Кониського</strong>. Написана 1885 року. Відомі аранжування Віктора Матюка, Кирила Стеценка та Олександра Кошиця.</p>

<p>В Української Православної Церкви Київського Патріархату, Української Автокефальної Православної Церкви, україномовних парафіях Української Православної Церкви (Московського Патріархату) та Української Греко-Католицької Церкви існує традиція співати &laquo;Молитву за Україну&raquo; після відправи. Історію появи гімну досліджує львівський професор Роман Кирчів з листування галицького літератора і громадського діяча Павла Кирчіва з Іваном Франком та його брата Богдана Кирчіва з Олександром Кониським. Стало відомо, що Павло Кирчів ще студентом духовної семінарії познайомився з Кониським. Сталося це 1884 року, коли письменник був у Львові і виступав перед студентами. По якомусь часі семінаристи зібрались видати збірник народних та авторських пісень. 26 січня 1885 року Б. Кирчів написав листа О. Кониському, прохаючи його надіслати до збірника власні й Лисенкові твори. Цей лист став історичним поштовхом, що об&#39;єднав творчий потенціал друзів і сподвижників М. Лисенка і О. Кониського.</p>

<p>Вже 26 березня 1885 року О. Кониський повідомив Б. Кирчіва:</p>

<p>&laquo;<em>На сей раз маю до Вас ось яку просьбу, я написав &laquo;Молитву&raquo; руських дітей, а М. Лисенко завів її на ноти і придбав дуже хорошу музику, котра дуже усім сподобалась. На лихо, у нас не можна її надрукувати, а, на нашу думку, варто було б той гімн розповсюдити і в селах, і в школах Галичини. Тим-то я післав &laquo;Молитву&raquo; з нотами до високоповажного Володимира Шухевича, просячи його поради, як би то надрукувати, щоби &laquo;Молитва&raquo; була надрукована ще в Маї. Хотів би знати думку Шухевича, Вахнянина та інших композиторів, жду Вашої відповіді.</em></p>

<p><em>Ваш щирий Перебендя</em>&raquo;</p>

<p>Шухевич незадовго відповів:</p>

<p>&laquo;<em>Твір прекрасний, але для дітей трудний. Я і Вахнянин пробували вчити зі своїми учнями, але трудно.</em>&raquo;</p>

<p>Він просив передати Лисенку, щоб зробив полегшений, а як ні, то і так піде. Лисенко не зважив на &laquo;регіональні побажання&raquo;. І вже 29 травня 1885 року В. Шухевич повідомляє: &laquo;<em>&bdquo;Молитву&ldquo; передав для літографа, скоро буде готова, повідомлю Вас</em>&raquo;.</p>

<p>Отже, можна датувати єдиний лисенківський релігійний твір на авторський текст лютим-березнем 1885 р. Тоді &laquo;Молитва&raquo; набула широкої популярності в Галичині і поза нею.</p>

<p>По смерті М. Лисенка з&#39;являються нові хорові версії твору, іноді ще із змінами тексту. М. Юрченко подає у виданні &laquo;Микола Лисенко. Релігійні твори&raquo; три з них, найвідоміші, з різними текстовими варіантами: аранжування В. Матюка, К. Стеценка та О. Кошиця. Остання набула найбільшого поширення. Нині твір офіційно визнано духовним гімном України на рівні з державним.</p>

<p>З моменту створення текст Духовного гімну України неодноразово редагувався.</p>



        </div>

    </body>
</html>
