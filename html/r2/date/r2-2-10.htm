<!DOCTYPE html>
<html class="no-js">
    <head>
        <meta charset="utf-8">
        <meta http-equiv="X-UA-Compatible" content="IE=edge,chrome=1">
        <title>Пісні літературного походження</title>
        <meta name="description" content="">
        <meta name="viewport" content="user-scalable=no, width=device-width, initial-scale=1, maximum-scale=1">

        <link href='//fonts.googleapis.com/css?family=Open+Sans:400,400italic,700,700italic|Forum&subset=latin,cyrillic-ext,cyrillic' rel='stylesheet' type='text/css'>

        <link rel="stylesheet" href="/ukrlit.github.io/html/css/textstyle.css">
        
    </head>
    <body>
        <div class="textwrap">
			<h2>Степан Чарнецький &mdash; автор другого, неофіційного гімну українців &laquo;Ой у лузі червона калина&hellip;&raquo;</h2>

<img src="/ukrlit.github.io/html/r2/date/date_r2_2_10/pic_r2_2_10_1.jpg" alt="" class="img-thumbnail img-left"><p>Про те, що уродженець Шманьківців Чортківського району є автором гімну українських січових стрільців, його односельці дізналися аж 1990 року.</p>

<p>&ldquo;<em>Чарнецький шляхтич і козак в одній особі, дідич і бурлака. Петроній і богеміст. Любить поезію старих дворів і блеск заржавілих мечів, і сяйво театральних квінтетів. Поезію вбачає в тихій мовчанці вечірнього села і в бурхливім шумі міського полудня. Його обличчя дуже складне. Але воно всміхається в сторону, де видно красу руко&ndash;нерукотворну</em>&rdquo;, &mdash; писав романтичний портрет свого побратима Богдан Лепкий. Перу Степана Чарнецького належить на жаль, ще не до кінця досліджена літературно&ndash;мистецька спадщина, апогеєм якої став вічний твір &bdquo;Ой у лузі червона калина&rdquo; &mdash; одна з найпоширеніших і найулюбленіших пісень українського народу.</p>

<p>Вона народилася далекого буремного 1913 року, в період зародження січового стрілецького руху. Проте відразу набула широкого розголосу, увійшла в численні співанки, стала народною. Січові стрільці, для яких вона була своєрідним національним гімном, разом з іншими піснями понесли її дорогами визвольної війни. Де були вони, там була й &bdquo;Ой у лузі...&rdquo; На крилах революційно&ndash;патріотичних устремлінь січового стрілецтва під час Першої світової війни ця пісня розлетілася Україною, ввійшла в духовне життя широких кіл громадськості, стала народною, відомою всьому світові. Воскресаючи нині із забуття, пісня полонить серця людей своєю щемливою любов&rsquo;ю до рідної Вітчизни, її вірних синів, наснажуючи нас незламною вірою в те, що, об&rsquo;єднавшись, відродимо славну Україну. Для радянського режиму &bdquo;Ой у лузі червона калина&rdquo; була небезпечнішою навіть від пам&rsquo;яті про січових стрільців. Як не парадоксально, але до 1990 року про поета, фейлетоніста, театрального діяча і критика Степана Чарнецького у його рідних Шманьківцях не чули навіть учителі місцевої школи. Майже вісім десятків літ геніальний твір мусив чекати свого визнання і всенародної любові на маленькій та великій Батьківщині.</p>

<p>&bdquo;<em>Дзвони дзвонять &mdash; священика хоронять, їмость з проборства гонять</em>&rdquo;</p>

<p>У Шманьківцях про свого славетного земляка знають всі. Ще б пак: у найцентральнішому місці поруч церкви стоїть пам&rsquo;ятник Степанові Чарнецькому (скульптор Іван Мулярчук, 1990 рік), біля якого ніжно буяють віти і виграють на сонці пишні китиці велично оспіваної поетом червоної калини.</p>

<p>&mdash; Але вам про нього так ніхто не розкаже, як наш учитель музики Мстислав Романович, &mdash; заздалегідь попереджають двоє перехожих. І справді так є.</p>

<p>Шманьківці не лише патріотичне село, а й мешкають там (12 кілометрів від районного Чорткова) вдячні люди, які за свої кошти (окрім Степанові Чарнецькому) спорудили пам&rsquo;ятники Іванові Франку і Тарасові Шевченку (обидва &mdash; 1990), воїнам&ndash;односельцям, полеглим у німецько&ndash;радянській війні (1992), воякам УПА (1994), насипали символічну могилу українських січових стрільців (1990), встановили три пам&rsquo;ятні хрести. На місці проборства Чарнецьких висадили калиновий гай, де в центрі видніється найбільший кущ &ndash; на честь матері поета&ndash;пісняра.</p>

<p>&mdash; Степан Чарнецький &mdash; пісенний поет. З народної пісні і з сільського оточення дитинства постала його українськість, &mdash; каже просвітянин, учитель, дослідник і знавець його творчості Мстислав Гуменюк. &mdash; Місцевим світилом і мірилом науки, освіти, інтелігентності в нашому селі був надзвичайної доброти і порядності священик Микола Чарнецький, який до того ж прекрасно грав на скрипці, а його дружина Владислава Екгардт (з полонізованого німецького роду) &mdash; на фортепіано. Степан, який на світ Божий з&rsquo;явився холодної зими 1881 року 21 січня був останньою, тринадцятою за ліком, дитиною цієї великої дружньої родини. Коли майбутньому поетові навіть не сповнилося два з половиною рочки, його батько захворів на тиф і помер. Важка невиліковна недуга забрала не лише священика, а й троє його синів (Станіслав, Михайло і Володимир померли рік раніше батька, усі разом поховані на сільському цвинтарі у Шманьківцях). Сім&rsquo;я Чарнецьких мала покинути сільське церковне проборство (службове і тимчасове господарство священнослужителя). Складно і нестерпно боляче було це зробити: жінка залишилася одна з десятком діточок. Життєві закони строгі, недарма в народі ходить прислів&rsquo;я: &bdquo;Дзвони дзвонять &mdash; священика хоронять, їмость з проборства гонять&rdquo;.</p>

<p>&bdquo;<em>Не хилися, червона калино, Маєш білий цвіт. Не журися, славна Україно, Маєш вільний рід&rdquo;</em></p>

<p>У травні 1883 року Чарнецькі виїхали до Станіслава (Івано&ndash;Франківська), а потім до Львова. Місто Лева дало Степанові все: освіту (закінчив Львівський політехнічний інститут, за фахом інженера&ndash;будівельника), сім&rsquo;ю (дружина померла, коли йому сповнилося 45, сам виховував дві донечки &mdash; Емілію і Лесю), визнання (був членом літературної групи &bdquo;Молода муза&rdquo;; від 1906 &mdash; театральний референт товариства &bdquo;Руська Бесіда&rdquo;, 1913&ndash;1914 режисер і мистецький керівник його театру; співробітник щоденника (1916&ndash;1918) і тижневика (1922&ndash;1925) &bdquo;Українське Слово&rdquo;, фейлетоніст (псевдонім Тиберій Горобець, до слова, Чарнецький у творчості використовував чимало псевдо, серед яких був і Степан Шманьківецький), &bdquo;Українського Вісника&rdquo; &mdash; &bdquo;Діла&rdquo; (1921&mdash;1924) і редактор журналу &bdquo;Будяк&rdquo; (1921&ndash;1922). У Львові він мав вірних друзів, які з ним і він з ними постійно радилися, допомагали, додавали життєвих сил і оптимізму. Він дружив з Іваном Франком, Василем Стефаником (вони були кумами, письменник був хрещеним батьком доньки Чарнецького Лесі), Богданом Лепким (обоє були з Тернопільщини і обидва були обдаровані різними талантами, які часто &bdquo;сперечалися&rdquo; між собою за пріоритет), поетами Петром Карманським, Василем Пачовським...</p>

<p>Сучасники Чарнецького (Микола Євшан, Михайло Мочульський оцінювали поезію Степана як декадентську (символістську). Не без підстав критикували його твори за те, що в них трапляються полонізми. Критики Борис Якубський, Михайло Ільницький віддавали за належне Чарнецькому як глибокому лірикові, майстрові пейзажу. У Львові окремими книгами вийшли збірки поезій Степана Чарнецького: &bdquo;В годині смерку&rdquo; (1908), &bdquo;В годині задуми&rdquo; (1917), &bdquo;Сумні ідем&rdquo; (1920). Збірки новел і фейлетонів: &bdquo;Дикий виноград&rdquo; (1921), &bdquo;Квіти і будяче&rdquo; (1922), &bdquo;З мойого записника&rdquo; (1922).</p>

<p>І все ж фортуна Чарнецькому найбільше усміхнулася у пісенній творчості. У вдячній народній пам&rsquo;яті він залишився як автор пісні &bdquo;Ой у лузі червона калина...&rdquo;, що досі є другим, неофіційним гімном українців. Все почалося 1913 року, коли Степан як режисер львівського театру &bdquo;Руська бесіда&rdquo; оновив виставу свого товариша і однодумця Василя Пачовського &bdquo;Сонце руїни&rdquo;. Ось тоді для військового хору Чарнецький замість пісні &bdquo;Гей не дивуйтесь, добрії люди&rdquo; пише оригінальний текст &bdquo;Ой у лузі червона калина...&rdquo; Сам же Чарнецький як мелодію використав мотив пісні &bdquo;Розлилися бережечки&rdquo;. Уже тоді своїм найближчим сказав: &bdquo;Це буде сильна пісня!&rdquo;</p>

<p>І він не помилився. Виставу з успіхом показали в Самборі, Дрогобичі, Стрию, Чернівцях, Станіславові (тепер Івано&ndash;Франківськ). Її полюбили і визнали за свою на окружному з&rsquo;їзді січових стрільців у червні 1914 року. За словами самого Чарнецького &bdquo;Ой у лузі...&rdquo; облетіла ціле Поділля&rdquo;. Як поетичний символ визвольної боротьби твір заслужено став гімном. Згодом пісня поширилася в позастрілецьке середовище і її чи не відразу вважали народною&hellip;</p>

<p>У 1937&ndash;му Чарнецькі (Степан, його старша сестра Олена і молодша донька Леся) зачаділи у своєму львівському помешканні. Це досить серйозно відбилося на здоров&rsquo;ї поета. Його творча й життєва енергія почала згасати&hellip; Помер Степан Чарнецький 1 жовтня 1944 року. Поховали великого поета і пісняра в одній могилі із своєю нещасною дружиною 3 жовтня на Личаківському цвинтарі . Донька Леся, яка доглядала батька до смерті, померла 15 серпня 2005 року і похована поруч батьків.</p>

<p>&bdquo;<em>Ой у полі ярої пшениці золотистий лан, Розпочали стрільці українські з москалями тан...&rdquo;</em></p>

<p>&bdquo;Ой у лузі...&rdquo; виконували й виконують багато співаків та музичних колективів України. І не тільки. Звісно, коли її співає український народний хор імені Верьовки чи капела бандуристів України, у кожній залі публіка повсюдно встає і підспівує. А інакше не може бути! Коли ж подібне відбувається й на концертах Олександра Малініна, мурашки бігають по тілу. В особі надзвичайно популярного російського співака Україна і її пісенне мистецтво отримало серйозний урок. Те, що він, уродженець російської глибинки, має нині у власному репертуарі близько двох десятків українських пісень, заслуговує на особливу шану і повагу нашого слухача. Зроблене Олександром слід всіляко підтримати і леліяти. Адже не зверхньо, не з позицій &bdquo;старшого брата&rdquo;, не з кон&rsquo;юнктурних міркувань робить це, а за покликом душі. 2003 року Малінін випустив шалено популярний альбом українських пісень з титульною назвою &bdquo;Червона калина&rdquo;, в якому головною піснею став гімн січових стрільців Степана Чарнецького.</p>

<p>Варіантів пісні було декілька. В одному з них є такі слова (їх російський артист не співає): &bdquo;<em>Ой у полі ярої пшениці золотистий лан, Розпочали стрільці українські з москалями тан, А ми тую ярую пшеницю ізберемо, А ми нашу славну Україну, гей&ndash;гей, розвеселимо!</em>&rdquo; Хтозна чи про це було щось відомо Малініну і чи він бодай поверхнево знав історію написання пісні. Скоріш за все, що ні. А пояснення цьому дуже просте і такою була наша гірка історія, на яку вдало відгукнувся Степан Чарнецький.</p>

<p>Йшла Перша світова війна. Під час окупації Львова російським військом (вересень&ndash;червень 1914&ndash;1915 років) громадське та літературно&ndash;мистецьке життя припинилося. Граф Георгій Бобринський, призначений генерал&ndash;губернатором Галичини і Буковини, відразу голосом металу оголосив: &bdquo;Галіция і Лємкавщіна &mdash; ісконі карєнная часть єдінай вєлікай Русі... всьо устройства далжно бить асновано на русскіх началах. Я буду ввадіть здєсь русскій язик, закон і устройства&rdquo;. Керована ним російська окупаційна адміністрація проводила відверту антиукраїнську політику.</p>

<p>Його основним завданням було надання захопленим землям &bdquo;російського характеру&rdquo; і викорінення &bdquo;мазепинства&rdquo;. За розпорядженнями Бобринського закривались українські школи, газети, друкарні, відбувались масові арешти і депортації української інтелігенції у глиб Росії. В цих умовах на посади призначалися представники москвофільської орієнтації, почалися арешти та виселення в тюрми Росії тисяч громадсько&ndash;політичних діячів, греко&ndash;католицьких священиків, зокрема був вивезений до монастирської тюрми в Суздалі митрополит Андрей Шептицький.</p>

<p>І ще одна дивовижа (чи закономірність): росіянин Олександр Малінін був єдиним, хто на такому високому рівні приурочив випуск альбому до 90&ndash;річчя написання &bdquo;Ой у лузі червона калина...&rdquo; Можливо, це сталося випадково, чи, навіть, само собою. Але сталося!</p>

<p>А вже наступного року легендарній пісні Степана Чернецького &mdash; сторіччя... Як же відзначимо ми його, українці? І чи відзначимо!?</p>

<p>&bdquo;<em>Ой у лузі червона калина похилилася. Чогось наша славна Україна зажурилася...&rdquo;</em></p>

<p>1989 року шманьківчани активно взялися пропагувати патріотичні пісні, зокрема шедеври січового стрілецтва і УПА.</p>

<p>&mdash; Перша моя освіта &mdash; музична. Я не полишав проводити святкові вечори, концертні програми. Ми спорудили в селі стрілецьку могилу, зробили помпезне свято, було що згадати. У мене збереглися відеоматеріали, відеосвідчення перших фестин з нагоди ювілею Степана Чарнецького. Я вважаю це унікальним архівом, &mdash; згадує Мстислав Гуменюк. &mdash; Перші сільські фестини &bdquo;Червона калина&rdquo; відбулися у Шманьківцях у травні 1991 року. Благо, це співпало зі 110&ndash;ою річницею з дня народження Степана Чернецького. Я запросив зі Львова на святкування доньку поета Лесю Чарнецьку (її старша сестра Емілія мешкала в Німеччині, де й похована). Леся дала згоду. Перший фестиваль був потужним. Тисячі людей приїхали на батьківщину Степана Чарнецького з різних районів області. На сільському стадіоні зведений хор Чортківського педучилища, райлікарні і села Шманьківців заспівав &bdquo;Ой у лузі червона калина... &rdquo; Поруч з радянським в Шманьківцях уперше замайоріли й рідні жовто&ndash;сині стяги. Глядачі з відчуттям гордості, радості і щастя в заціпенінні підспівували кожне слово. Від побаченого і почутого плакала Леся Чарнецька. Хіба вона могла подумати, що батькова пісня заживе окремим життям і принесе йому не лише страждання та забуття, а й заслужену славу .</p>

<p>З кожним роком на традиційне січневе свято &bdquo;Червона калина&rdquo; у Шманьківці приходить все менше і менше людей (починалося з тисяч, дійшло до десятків). Чомусь...</p>

<p>Як не боляче подібне визнавати, але український порив міліє...</p>

<p>А що тепер не міліє?</p>

<p><em>Ой у лузі червона калина<br />
Похилилася.<br />
Чогось наша славна Україна<br />
Зажурилася.<br />
А ми тую червону калину піднімемо,<br />
А ми нашу славну Україну,<br />
Гей, гей, розвеселимо!</em></p>

<p>с. Шманьківці Чортківського району<br />
Михайло Маслій</p>

<h2>То хто ж автор знаменитої пісні &ldquo;Ой у лузі червона калина&rdquo;?</h2>

<p>З нагоди 90-річчя з часу сформування в м. Стрию Легіону Українських Січових Стрільців наприкінці 2004 р. там відбулась історико-краєзнавча конференція &ldquo;Січові Стрільці &ndash; нев&rsquo;януча слава галицько-українського відродження&rdquo;.</p>

<p>Дещо запізнілим відлунням стала, зокрема, розширена інформація про конференцію в міській газеті &quot;Гомін волі&quot; від 11 січня 2005 р. заступника директора Стрийського краєзнавчого музею &quot;Верховина&quot; Зеновії Ханас під заголовком &quot;Автором слів стрілецького гімну є Григорій Трух з Гірного&quot;. Мене заінтригували такі рядки з публікації: &quot;Науковий працівник музею Романа Савчин виступила з дослідженням &quot;Стрілецьке мистецтво і Стрийщина&quot;. Найцікавішим моментом роботи стала розповідь про історію пісні &quot;Ой у лузі червона калина&quot;. Мало кому відомо, що автором слів стрілецького гімну є січовий стрілець Григорій Трух, родом з Гірного (село поблизу Стрия на шляху до Сколього. &ndash; Р.П.)&quot;.</p>

<p>Знаменита пісня, з якої починалося національне відродження кінця 1980-х &ndash; початку 1990-х років, з того часу асоціювалася в моїй уяві чи то з народною творчістю, чи то з конкретним прізвищем. Тільки не з цим. Вирішив погортати авторитетні видання. Почну з найдавнішого доступного мені фотоальбому &quot;Українські Січові Стрільці. 1914-1920&quot;, що побачив світ у Львові в 1935 р. і перевиданий там же репринтним способом в 1991 р. Так-от, на стор. 128 написано: &quot;Найпопулярнішу пісню &quot;Ой у лузі&quot;, з якою виходили Стрільці на війну, склав <strong>С.Чарнецький</strong> для твору В.Пачовського &quot;Сонце руїни&quot;. В 1937 р. композитор, музиколог і фольклорист Зіновій Лисько видав у Львові збірник пісень &quot;Великий співаник &quot;Червоної калини&quot;, відкривши його цією піснею. Однак під заголовком стоїть лише прізвище самого маестро &ndash; чи як автора слів і музики одночасно, чи лише як обробника народної пісні. Десятий том діаспорної &quot;Енциклопедії українознавства&quot; (ЕУ), перевиданий 2000 р. в Україні, в статті про С.Чарнецького не подає ніякої інформації про пісню. Немає про неї згадки і в дев&rsquo;ятому томі ЕУ в статті про Г. Труха. Аналогічно &ndash; і в статті під криптонімом Б.Р. &quot;До 100-річчя Степана Чарнецького&quot;, вміщеній у квартальнику бібліографії й книгознавства &quot;Українська книга&quot; № 3 від 1981 р.Товариства українських бібліофілів, Українського бібліографічного Товариства Америки і Бібліографічної комісії НТШ. Натомість енциклопедичний довідник &quot;Митці України&quot; (К., 1992) в статті про С.Чарнецького однозначно стверджує: &quot;1913 у виставі &quot;Сонце руїни&quot; В. Пачовського вперше було виконано пісню &quot;Ой у лузі червона калина похилилася...&quot; (слова і муз. Ч.), що стала народною&quot;.</p>

<p>Надовше зупинюся на статті &quot;Ой у лузі червона калина похилилася&quot; доктора філологічних наук, лауреата Шевченківської премії Федора Погребенника в № 5 від 1997 р. журналу &quot;Визвольний шлях&quot;. Як відомо, він активно досліджував історію походження багатьох відомих українських пісень, видавши свої нариси книгою &quot;Наша дума, наша пісня&quot; (К., 1991). Автор журнальної публікації пише: &quot;Згодом у середовищі рядових січових стрільців виникли нові строфи пісні, що відображали патріотичні почуття молодого покоління борців, прагнення галицьких українців надати допомогу єдинокровним братам визволитись з царської неволі:</p>

<p><em>Марширують наші добровольці<br />
у кривавий тан<br />
Визволяти братів-українців<br />
з московських кайдан.<br />
А ми тії московські кайдани<br />
розірвемо,<br />
А ми нашу славну Україну,<br />
гей, гей, розвеселимо! </em></p>

<p>Далі Ф.Погребенник процитував спогади С.Чарнецького &quot;Моя мандрівка з Мельпоменою&quot; із львівської газети &quot;Новий час&quot; від 16 грудня 1934 р.: &quot;Ми стали викінчувати давно вже приготовлювану до вистави драму В.Пачовського &quot;Сонце Руїни&quot;. Автор дав мені свобідну руку скоротити предовгу, протяжну, але прекрасну свою драму. Я це й зробив, обтинаючи її більш як на одну третину та заступаючи пісню &quot;Ой не дивуйтеся та добрії люди&quot; новою піснею &quot;Ой у лузі червона калина&quot;, до котрої мелодію доробив я сам, а Михайло Коссак розложив її на&hellip; інструменти&hellip;&quot; У виставі була використана тільки одна строфа пісні&quot;, що &quot;поширилася серед молоді, зокрема січових стрільців, загони яких саме формувалися у Стрию&quot;.</p>

<p>Тепер пора повернутися до прізвища <strong>Г.Труха</strong>. Львівський поет і вчений Петро Шкраб&rsquo;юк видав у Львові в 2002 р. книгу &quot;Крехів&quot;, до якої включив його спогади. На них ґрунтує свій однозначний висновок і Ф.Погребенник. Цитую за цією книгою: &quot;Коли одного дня в серпні 1914 року мали ми збірку на площі&hellip; бурси в Стрию, я почув, як мій сусід у ряді, урядник української каси в Стрию Іваницький підспівував собі гарну пісню, що мені дуже сподобалася. Її він навчився від артистів Львівського театру&hellip; На мою просьбу він переспівав мені кілька разів одну строфу тієї пісні, я навчився її напам&rsquo;ять. Слова тієї пісні, що мене так захопила, були такі:</p>

<p><em>Ой у лузі червона калина<br />
похилилася,<br />
Чогось наша славна Україна<br />
зажурилася&hellip;</em></p>

<p>Оці слова так дуже підходили до тодішнього положення й так живо висказували всю нашу стрілецьку ідею, що я повторяв собі ту чарівну строфу раз у раз, а як наступного дня ми вийшли знову на вправи, я сів перед бурсою коло столика й склав три нові додаткові строфи, що разом творили ту славну &quot;Червону калину&quot;. Ось її повний текст, нині широко відомий і багато разів друкований у різних виданнях:</p>

<p><em>Ой у лузі червона калина<br />
похилилася,<br />
Чогось наша славна Україна<br />
зажурилася.<br />
А ми тую червону калину<br />
підіймемо,<br />
А ми нашу славну Україну,<br />
гей, гей, розвеселимо! </em></p>

<p><em>Маширують наші добровольці<br />
кривавий тан<br />
Визволяти братів українців<br />
з московських кайдан.<br />
А ми наших братів українців<br />
визволимо,<br />
А ми нашу славну Україну,<br />
гей, гей, розвеселимо! </em></p>

<p><em>Ой у полі ярої пшениці<br />
золотистий лан,<br />
Розпочали наші добровольці<br />
з москалями тан;<br />
А ми тую ярую пшеницю<br />
ізберемо,<br />
А ми нашу славну Україну,<br />
гей, гей, розвеселимо!&nbsp;</em></p>

<p><em>Як повіє буйнесенький вітер<br />
з широких степів,<br />
То прославить по всій Україні<br />
січових стрільців.<br />
А ми тую стрілецькую славу<br />
збережемо,<br />
А ми нашу славну Україну,<br />
гей, гей, розвеселимо! </em></p>

<p>Коли народилися нові строфи до пісні, Г.Трух там же перед бурсою кілька вечорів навчав її співати січових стрільців. Вона відразу дістала крила, всім сподобалася і полетіла від них до Стрия, а звідти &ndash; по всій Галичині. Саме в такому варіанті (хоча відомо кілька варіантів) співали цю пісню січові стрільці, наступні покоління галичан-українців, а після здобуття незалежності &ndash; й українці на Великій Україні, хоча відомо кілька її варіантів. Нині це вже &ndash; пісенна класика.</p>

<p>Наприкінці своєї статті Ф.Погребенник згадав збірку &quot;Історичні пісні українського народу&quot;, видану львівським студентом Мирославом Січинським незадовго до атентату на цісарського намісника в Галичині Анджея Потоцького 12 квітня 1908 р. Цікаво, що ця збірка закінчується саме рядками приспіву до першої строфи пісні, наведених вище.</p>

<p>Помандрувавши сторінками цих видань, я насмілився 26 січня 2005 р. потурбувати телефонним дзвінком славного львівського довгожителя, композитора, диригента і педагога Миколу Колессу. Йому пішов 102-й рік, але пам&rsquo;ять ще нівроку чіпка. З розмови з&rsquo;ясувалося, що точне авторство цієї пісні невідоме і йому, хоча з його вуст теж прозвучало прізвище С.Чарнецького.</p>

<p>Що маємо у висліді? Хто ж насправді є автором пісні &quot;Ой у лузі червона калина&quot;? Якому авторові публікацій про неї, якому виданню вірити? Однозначної відповіді в них не міститься, навпаки, очевидний різнобій. Як на мене, то в кожній з них міститься частинка істини. Мабуть, ця пісня має все-таки кількох співавторів. Перший з них &ndash; сам народ в особі невідомого творця першої строфи і приспіву до неї. Роблю зовсім не остаточний висновок про них на підставі того, що С.Чарнецький не стверджує в спогадах свого авторства слів першої строфи, лише каже про заміну пісні &quot;Ой не дивуйтеся&hellip;&quot; новою (виділення моє), тобто іншою піснею &quot;Ой у лузі червона калина&quot;. Чи він мав на увазі власний новотвір, чи просто заміну однієї іншою, залишається гадати. Поет також підкреслює свою &quot;доробку&quot; мелодії, а не придуману ним. Не маю підстав, услід за Ф.Погребенником, не довіряти й свідченню випускника Стрийської гімназії 1914 р., колишнього січового стрільця, згодом емігранта, відомого священика ЧСВВ в Канаді Г.Труха (1894-1959) про його авторство другої-четвертої строф пісні.</p>

<p>І все ж для беззаперечного прийняття його твердження потрібно відшукати незацікавлене свідчення принаймні ще когось із його сучасників. Воно може міститися в тодішніх публікаціях або документах, не віднайдених дослідниками і не введених у науковий обіг. А до цього навряд чи варто вважати доведеним твердження Ф. Погребенника з посиланням на В.Селезінку і вслід за ним В.Мельничука (стаття &quot;Як виросла &quot;Червона калина&quot; в № 14 ж. &quot;Україна&quot; від 1991), ніби Г.Трух і є справжнім автором слів знаменитої стрілецької пісні, котре базується, знову ж таки, на словах самого Г.Труха.</p>

<p>Водночас видається помилковим судження цитованих вище видань про авторство слів і мелодії лише С.Чарнецького (1881-1944) &ndash; поета з літературної групи &quot;Молода муза&quot;, театрального діяча і критика, автора кількох збірок віршів, оповідань і фейлетонів, цінного дослідження &quot;Нариси українського театру в Галичині&quot;. Адже в 1913 р. на час постановки вистави &quot;Сонце Руїни&quot; ще не було військових формувань УСС і не почалась Перша світова війна, в якій вони взяли участь на боці Австро-Угорщини у її війні з Росією. Очевидно, все-таки найближчими до істини є слова П.Шкраб&rsquo;юка з книги &quot;Крехів&quot; про те, що цей поет &quot;тільки скомпонував мелодію та, мабуть, перші два рядки&quot;. До того ж мелодію він &quot;доробив&quot; (точніше було б сказати &ndash; запозичив) з відомої народної пісні &quot;Розлилися круті бережечки&quot; часів козаччини.</p>

<p>Зі сказаного випливає: ставити крапку над &quot;і&quot; в дискусії про історію пісні &quot;Ой у лузі червона калина&quot; наразі зарано. Її авторство далі залишається полем для продовження пошуків. Водночас новим дослідникам пісенної, і не тільки, творчості потрібна більша цілеспрямованість і навіть добрий фанатизм у цьому напрямку. Адже цілком може статися, що вже за кільканадцять років, не кажучи про кілька десятиліть, за наявності наймодерніших видів зв&rsquo;язку, маси друкованих видань і т. ін., важко буде встановити авторство принаймні відомих пісень та віршів про ту ж Помаранчеву революцію 22 листопада-8 грудня 2004 р., що звучали протягом її перебігу на Майдані Незалежності в Києві, учасниками та свідками якої стали мільйони українців. Мудрий приклад пресової квартири УСС закликає починати писати історію фотооб&rsquo;єктивом, пером і пензлем уже в момент її творення, як колись відомий педагог радив починати виховання дитини від першого дня її життя.</p>

<h2>о. Андрій Григорій Трух ЧСВВ</h2>

<img src="/ukrlit.github.io/html/r2/date/date_r2_2_10/pic_r2_2_10_2.jpg" alt="" class="img-thumbnail img-left"><p>Пам&rsquo;яті ієрм. <strong>АНДРІЯ ГРИГОРІЯ ТРУХА ЧСВВ</strong>,</p>

<p>Старшини Українських Січових Стрільців,</p>

<p>великого Місіонаря, видатного Письменника,</p>

<p>незломного воїна Христового Царства,</p>

<p>одного з найкращих Синів Української Землі.</p>

<p>У той день, коли ясно горіли свічки на престолі й так ніжно співала монаша братія похоронну пісню: &laquo;Блаженні непорочні...&raquo;, у стіп св. престолу лежав молодий юнак, складаючи перед Христом цілопальну жертву свого життя на жертовнику великої любові Бога й свого народу. Це була незабутня хвилина геройської посвяти лицаря-борця на затяжну боротьбу за царство Боже й за кращу долю свого народу &ndash; у рядах синів-воїнів Св. Василія Великого.</p>

<p>Майже 40 років пізніше та велика геройська посвята знайшла повне своє завершення. І знову горіли ясно свічки, знову загомоніли тужливо похоронні пісні і знову поклали його у стіп св. престолу &ndash; на вічний спочинок провожаючи великого святця, незломного лицаря-борця, що не дав спочинку ані хвилини ні своїм трудящим рукам, ні своїм повним сили духа місіонерським устам, ні своєму глибокому умові, ні щирому, люблячому серцю. Це у церковці, на високій Ґримсбійській горі монаша й священича братія, побратими по зброї та щира українська громада прощали ієрм. <strong>Андрія Труха</strong>, ЧСВВ, що заснув сном блаженних, у суботу, 9 травня 1959 року.</p>

<p>Шлях його життя &ndash; це одна безпереривна боротьба за кращу долю свого народу. Для нього він увесь вік трудився, за нього він страждав-молився, аж до останньої хвилини, до могили.</p>

<p>Як тільки блиснули промені надії на волю Україні в першій світовій війні, він був один із перших, що стали у ряди Січових Стрільців, що на бій, на &laquo;кривавий тан&raquo; пішли &ndash; &laquo;визволяти братів-українців з московських кайдан&raquo;. Він іде всіма їх кривавими шляхами, залишаючи за собою й сліди власної крові &ndash; перші перлини на жертовнику любові, що їх кластиме опісля й ціле своє життя.</p>

<p>А як надія на скоре визволення Рідного Краю погасла й багато з його товаришів зброї кинули автомати й взялись за плуг щоденного життя, то цей молодий старшина Українських Січових Стрільців не зложив зброї, не кинув боротьби, не зійшов із фронту &ndash; він тільки проміняв автомат на святий хрест, а січовий однострій на чернечу рясу і, як місіонар-василіянин, пішов на бій за людські серця, щоб серед них сіяти велику ідею любові Бога й любові свого народу.</p>

<p>Перед молодим місіонарем простяглися далекі й широкі фронти місійної праці в Америці й Канаді. І повних 26 років він витримав у тому непосильному змаганні, цілих 26 років сіяв слово Божої правди й великої любові. Його знали й знають скрізь, його пламенні проповіді, його слова потіхи й розради, його завжди всміхнене лице, його приязнь для старця і для найменшої дитини. Він жив для любові, і жив любов&rsquo;ю. Це головна риса його життя і його праці. І ту велику ідею любові він старався впоїти в український загал у тому переконанні, що тільки любов &ndash; дійсна, велика любов Бога, може дати тривкі основи й такій же великій і дійсній любові свого народу, що тільки на такій любові можна сперти правдивий, дійсний патріотизм. Це він, ієрм. Андрій Трух, проти загального клича &ndash; &laquo;нація понад усе&raquo; &ndash; висуває новий, могутніший клич &ndash; &laquo;Україна понад усе &ndash; а над Україною Святий, великий Бог&raquo;.</p>

<p>Повне трудів життя місіонаря вичерпало й зломило його фізичні сили, та не зломило сили його духа. Ієрм. Андрій міняє хрест проповідника на перо і як апостол писаного слова досягає ще ширших кол громадянства, по найдальших закутинах світу. Він пише статті в часописах і журналах, він дає до рук народу книжки й книжечки і те найбільше його діло &ndash; ці 4-и томи &laquo;Життя Святих&raquo;, які народ наш так залюбки досі читає, а яких невмолима смерть вже не дала йому всього закінчити.</p>

<p>Про життя ієрм. Андрія Труха можна б писати багато, бо він залишив по собі спогади з власного життя. Ці спогади поміщав ієрм. Андрій у &laquo;Світлі&raquo; під загальним заголовком: &laquo;На фронті &ndash; Спомини з власного життя&raquo;. Почав він їх публікувати в 1944 році, з нагоди 50-тиріччя свого життя. Писав ці спогади не так для власного возвеличення, як радше для повчання і розваги читачів &laquo;Світла&raquo;. І справді, ці спогади є рідкісним зразком мемуаристики. У канву власного життя, різних життєвих випадків, пригод і актів, ієрм. Андрій умів вплести свої релігійно-церковні рефлексії, філософсько-моральні міркування й поучення та заправити їх щирим українським гумором.</p>

<p>Ієрм. Андрій прийшов на світ 18-го лютого 1894 року як найстарший син Василя Труха та Ганни з роду Яцків, у селі Гірнім Стрийського повіту, в Галичині. На св. Тайні Хрещення одержав ім&rsquo;я Григорій. У своїх спогадах ієрм. Трух згадує, що його прихід на світ, з огляду на Хрещення було нагодою &laquo;до виміни гострих нот між батьком і матір&rsquo;ю. А сталось це через ім&rsquo;я!&raquo; Дід ієрм. Труха називався Григорій &ndash; тобто з батьківського боку, &ndash; і тому його батько бажав, щоб його найстарший син-первісток носив ім&rsquo;я свого діда Григорія. Та мати ієрм. Андрія настоювала на тому, щоб її малий син називався ім&rsquo;ям її батька, що називався Андрій! Ось це мале &laquo;родинне непорозуміння&raquo; в домі подружжя Трухів закінчилося тим, що переміг таки батько, бо парох села Гірного, о. Василь Залозецький, признав правду батькові та охрестив його первенця ім&rsquo;ям Григорій. Охрестили ієрм. Труха 19-го лютого, тобто другого дня після його народження.</p>

<p>Ця історія імені ієрм. Труха настільки цікава, що він, вступивши до Василіянського Чину, взяв собі на монаше ім&rsquo;я цього св. Андрія, за яким так побивалася його мати Ганна. Так син сповнив бажання своєї мами, яка проте цього не дочекалася, бо померла під час світової війни, коли її Грицько носив ще військову шинель, а не рясу ченця-василіянина.</p>

<p>Батько Григорія Труха крім праці в господарстві, працював теж на залізниці і тому мешкав із родиною в залізничому будинку біля рідного господарства. Звідси малий Грицько ходив три роки до народньої школи в Гірному. Коли ж мав перейти до четвертого класу, його батька перевели на роботу до Нового Загір&rsquo;я біля Сянока. Туди теж переїхав і малий Грицько та четвертий клас закінчував уже в Сяноці. Тут також юнак Грицько Трух зробив вступний іспит до гімназії, але напередодні шкільного року батько Грицька повернувся знову до Гірного. Грицькові довелося складати новий вступний іспит до гімназії в Стрию. Іспит Грицько здав з успіхом, бо як пише ієрм. Трух у своїх спогадах: &laquo;Хоч я був і Гриць, то не писав дурниць&raquo;. Деякі труднощі мав Грицько з рахунками, але врятувала його справді Соломонова розв&rsquo;язка, яку він дав учителеві від рахунків. На запитання: &laquo;Скільки буде сім разів сім&raquo;, Грицько без вагання відповів: &laquo;Якщо сім помножимо через сім &ndash; то стане всім...&raquo;.</p>

<p>Григорій Трух поступив до гімназії в Стрию у вересні 1906 року. Про свої перші три роки в гімназії висловлюється він у своїх спогадах, що він тримався тоді засади: &laquo;Наперед не виривайся, ззаду не залишайся, середини тримайся&raquo;. Учителі й директор гімназії були задоволені поступами в науці молодого Григорія та врятували його так перед поворотом назад у село. Бо хоч батько Григорія планував таки забрати найстаршого сина з гімназії до помочі в господарстві, але директор гімназії Долинський переконав батька Григорія, покликуючись якраз на дуже добрі успіхи в науці студента Григорія. Григорій Трух залишився у стрийській гімназії аж до матури, що її здав із відзнакою у червні 1914 року. Тиждень після іспиту зрілості молодий Григорій Трух бере участь у великому українському русі, 28-го червня 1914 році у Львові, з нагоди 100-ї річниці з дня народження Тараса Шевченка. Під час того здвигу прийшла вістка, що в Сараєві вбили престолонаслідника Австро-Угорської Імперії кн. Фердинанда; це вбивство стало безпосередньою причиною до вибуху Першої світової війни. Її вибух був теж подією великого значення для матуриста Грицька Труха, бо перешкодив його планованому вступленню до духовної семінарії. Григорій Трух в останніх класах у гімназії почув у своїй душі Божий поклик до духовного стану, його мрією було стати священиком і працювати над вихованням доростаючої студіюючої молоді. Правдоподібно на таке рішення вплинув своєю особою, прикладом і повагою катехит Григорія Труха зі стрийської гімназії о. Юліян Дзерович.</p>

<p>Коли 28-го липня 1914 року Австрія оголосила війну Сербії, то відразу проголосила в Галичині загальну мобілізацію. Молодий Грицько Трух &ndash; він мав тоді 20 років життя &ndash; добровільно зголосився в Стрию до військової служби в австрійському війську, але тоді його не прийняли, бо ще не мав 21-го року життя. Зате прийняли його в ряди Українських Січових Стрільців, що саме тоді почали творитися у Львові та в інших більших містах Галицької України. Було це в серпні 1914 року. В самому Стрию зголосилось щось біля 10 тисяч добровольців до УСС. Проте, з цього числа тільки одна третина була прийнята й заприсяжена. Між тими добровольцями був теж Григорій Трух. Після складення військової присяги дня 3-го вересня 1914 року в Стрию, Григорій Трух переїхав з цілим відділом Українських Січових Стрільців на військовий вишкіл до Ґоронди й Страбичева біля Мукачева в Карпатській Україні. З того часу починається новий період у житті ієрм. Труха. Із &laquo;фронту шкільної лавки&raquo; попадає він на справжній &laquo;фронт&raquo;, де йому довелось пробути повних 6 років молодого життя.</p>

<p>З великим патріотичним духом починав Григорій Трух свій твердий вояцький шлях, про це може засвідчити пісня про &laquo;Червону Калину&raquo;, якої він був співавтором. У цій пісні криється вся ідеологія Українських Січових Стрільців, ідеологія визволення &laquo;братів українців з московських кайдан&raquo;, ідеологія &laquo;розвеселення славної України&raquo;, ідеологія &laquo;збереження стрілецької слави&raquo;, одним словом, ідеологія змагання за самостійну, незалежну й соборну Україну, &ndash; ідеологія, що її виписали Українські Січові Стрільці на своїх прапорах від перших початків свого існування. Вони &ndash; Українські Січові Стрільці &ndash; вирушали &laquo;у кривавий тан&raquo; не в обороні австрійської, габсбурської монархії, а перш за все, щоб &laquo;визволяти братів українців з московських кайдан...&raquo;</p>

<p>Яким способом Грицько Трух став співавтором &laquo;Червоної Калини&raquo;, про це розповідає він сам у своїх спогадах: &laquo;Коли одного дня місяця серпня, 1914 року, ми мали збірку на площі Бурси в Стрию, я почув, як мій сусід у ряді, Іваницький, підспівував собі гарну пісню, що мені дуже сподобалася, її він навчився від артистів Львівського театру &laquo;Української Бесіди&raquo;. На мою просьбу він переспівав мені кілька разів одну строфу тієї пісні і я навчився її напам&rsquo;ять. Це були слова: &laquo;Ой у лузі червона калина похилилася, чогось наша славна Україна зажурилася...&raquo;. Оці слова так дуже підходили до тодішнього нашого становища і так живо висказували всю нашу стрілецьку ідею, що я повторяв собі ту чарівну строфу раз-у-раз, а як наступного дня ми вийшли знову на вправи, я сів перед Бурсою коло столика і склав ще три нові додаткові строфи, що разом створили ту славну &laquo;Червону Калину&raquo;...</p>

<p>Ці три строфи Григорія Труха &ndash; це всім відомі рядки &laquo;Червоної Калини&raquo;, в яких говориться: &laquo;Машерують наші добровольці у кривавний тан, визволяти братів українців з московських кайдан. А ми наших братів українців визволимо, а ми нашу славну Україну гей-гей розвеселимо!&raquo;. Навівши всі три строфи складеної ним &laquo;Червоної Калини&raquo;, ієрм. А. Трух розказує у своїх спогадах, як він вчив своїх побратимів-стрільців співати цілу &laquo;Червону Калину&raquo;. &laquo;Тієї &laquo;Червоної Калини&raquo;, що так була захопила моє серце, і що її від мене перебрали як дорогоцінний скарб мої побратими &ndash; стрільці в Стрию, ми вже не забули, ніколи не переставали співати. Ми її співали в Стрию, ми співали її в Карпатській Україні, ми взяли її зі собою в похід на Велику Україну. З літами її почали співати в Галичині й по всій українській землі... Сьогодні немає напевно в світі жодної української громади, де не співали б тієї славної стрілецької &laquo;Червоної Калини&raquo;...</p>

<p>Вояком був Григорій Трух впродовж 6 років (1914-1920). Цей період його життя був багатий на різні пригоди. Їх описав пізніше ієрм. Андрій у своїх спогадах, надрукованих у часописі &laquo;Світлі&raquo;. Разом із сотнею полковника Дмитра Вітовського, до якої належав Григорій Трух, довелося йому перейти всю епопею й одисею Українських Січових Стрільців. Григорій Трух брав участь у боях за Болехів і Бережани (1915 р.). Під Болеховом був поранений, а під Потуторами, що біля Бережан, вдалося йому з невеликою горсткою Українських Січових Стрільців проломити вороже оточення, пробитися через воєнну лінію й уникнути московського полону. Січова Стрілецька братія любила Грицька Труха за його веселу вдачу, палку любов до рідної землі та за героїчного духа. Не зважаючи на його молодий вік, команда Українських Січових Стрільців зробила Григорія Труха старшиною (поручником). Під командою Дмитра Вітовського Григорій Трух брав безпосередню участь у перенятті українцями влади у Львові вночі на 1 листопада 1918 року, опісля ж обороняв Львів від наступу ворогів. У цій обороні він попав до польського полону, що його відбував у в&rsquo;язниці, ославлених Бриґідках та в таборі на Домб&rsquo;ю.</p>

<p>Якраз у таборі інтернованих на Домб&rsquo;ю Григорій Трух зустрінувся з групою ув&rsquo;язнених ОО. Василіян. Ця зустріч стала для нього початком його покликання до Василіянського Чину. Незабаром після звільнення з полону Григорій Трух вступає до новіціяту ОО. Василіян у Крехові, 1-го травня 1920 року. Того дня Григорій Трух &laquo;змінив фронт&raquo;, тобто з фронту борців за волю України перейшов на фронт борців за Боже царство серед українського народу. Він замінив свою військову шинель &ndash; уніформу Українського Січового Стрільця на рясу ченця-Василіянина. На чернечих облечинах прийняв ім&rsquo;я св. Андрія Первозванного, тобто то ім&rsquo;я, що йому бажала дати його мама на св. Тайні Хрещення.</p>

<p>Відбувши під кермою ієрм. Миколи Лиска монашу пробу (новіціят), Андрій Григорій Трух складає перші чернечі обіти дня 13-го грудня 1921-го року, тобто в сам день св. Апостола Андрія Первозванного. Опісля почав він студії риторики, філософії та св. богослов&rsquo;я. Деякий час (точніше 7 місяців) перебував Андрій Григорій Трух у Римі, де ходив в університет (Ґрегоріянум), однак ніяк не міг звикнути до гарячого римського підсоння і тому настоятелі відкликали його назад до Галичини. Було це літом 1924 року. Перед своїм виїздом із Риму богослов Андрій Трух мав нагоду бути на єпископській хіротонії Преосв. Костянтина Богачевського, єпископа-екзарха для українців-католиків у США. Преосвященного Кир Костянтина пізнав був Андрій Трух ще тоді, коли разом з ним перебував за дротами, в польському полоні на Домб&rsquo;ю біля Кракова. Вже з тих часів ієрм. Андрій Трух мав велику повагу до особи Владики Костянтина і дуже часто опісля ставив невгнуту поставу, енергію, ревність і працьовитість Преосвященного Костянтина Богачевського на зразок усім священикам і монахам.</p>

<p>14-го лютого 1925 року Андрій Трух склав свої торжественні обіти у Василіянському Чині, тобто монашу професію, а 25-го липня 1926 прийняв св. Тайну Священства. Із прийняттям св. Тайни Священства ієрм. Андрій Трух &ndash; притримуючись своєї &laquo;військової термінології&raquo; &ndash; перейшов зі стадії духовного вишколу до активної боротьби на &laquo;Божому фронті&raquo;. І для ієрм. Труха це не була тільки висока термінологія чи якесь метафориче порівняння. Все своє життя в духовному стані ієрм. Андрій дивився на себе і на своє духовне життя, як на геройський подвиг Божого воїна в боротьбі за поширення й оборону Божого царства на землі. Цей геройський підхід і військова концепція духовного життя є найбільш характерними прикметами духа, ментальності і священницько-чернечої діяльності ієрм. Андрія. Він був, і завжди почував себе Божим воїном, що має стояти &laquo;на Божому фронті&raquo;, в перших рядах, зі зброєю в руках, без страху перед труднощами, небезпеками, нападами ворогів та різними невигодами фронтового життя. Мабуть найбільше не любив ієрм. Андрій духовного безділля, релігійної байдужості і боягузтва на Божій службі.</p>

<p>Перших 7 років свого священичого життя і діяльності (1926-1933) провів ієрм. Андрій у різних монастирях Галичини. З усіх ділянок священичої діяльності найбільше любив ієрм. Андрій місіонерську працю. Він залюбки давав місії для народу та реколекції для молоді, його проповіді були палкі і вогненні. Ієрм. Андрій сам горів запалом і любов&rsquo;ю до Бога і тому бажав усіх запалити до ревності в Божій службі. Мав він успіхи у своїх місіях та взагалі у своїй священичій діяльності, бо не тільки вмів гарно проповідати, але теж сам це все переживав і сам тим жив. Він змагався в своїй душі за християнські чесноти, хотів бути живим зразком боговгодного життя всім тим, що їх проповіддю Божого слова мав вести до Бога.</p>

<p>Літом 1933 року ієрм. Андрій Трух переїхав до Канади і США. З приїздом на американський континент починається в житті ієрм. Андрія новий період, період посиленої діяльності не тільки в душпастирсько-місіонерській ділянці, але й теж у письменницькій та видавничій. Перед ним розгорнулося широке поле праці і то тим більше й ширше, чим менше було духовних працівників на тому полі. У &laquo;Пропам&rsquo;ятній Книзі ОО. Василіян у Канаді&raquo;, виданій у Торонто (1953 р.) з нагоди 50-річчя праці ОО. Василіян у Канаді, сказано про діяльність ієрм. Андрія таке: &laquo;о. Андрій Трух своїми місіями перейшов не тільки широку Канаду, але дуже часто бував і в США. Він, без сумніву, належить до найкращих місіонерів канадійської вітки Василіянського Чину, а його місіонерський запал багато спричинився до оживлення місійно-реколекційної праці між Отцями молодшої генерації&raquo; (ст. 170).</p>

<p>Від приїзду на американський континент аж до своєї смерті, тобто повних 26 років (1933-1959), ієрм. Андрій працював майже по всіх монастирях, парафіях і станицях ОО. Василіян у Канаді і США. Він працював у Монтреалі, Вінніпегу, Едмонтоні, Чікаґо, Ванкувері, Мондері, Торонті і Ґримсбі. Найдовше перебував і працював у матерньому домі ОО. Василіян у Мондері, Альберта, а останні роки перед смертю (6 років) переживав, хворів і працював у Ґримсбі, Онтаріо. Всюди, де з волі настоятелів займався він душпастирсько-місіонерською діяльністю, оживлялося релігійно-церковне життя на парафіях.</p>

<p>Неодна нова парафія в широкій Канаді постала завдяки починові й організаторським заходам ієрм. Андрія. Скрізь, де тільки він їздив із духовною обслугою чи місіями-реколекціями, поставали релігійно-церковні організації: Братство Українців Католиків, Апостольство Молитви, Українське Католицьке Юнацтво, Ліґа Українських Католицьких Жінок, Сестринство Пресв. Серця Христового і т.п. Ієрм. Андрій дуже високо доцінював організаційну працю церковних товариств по парафіях, бо без них він передбачував занепад духовного життя. Як щирий патріот-українець у чернечій рясі він завжди звертав пильну увагу на релігійно-церковну і національну свідомість молодого покоління. Він був великим ворогом асиміляції українців на американському ґрунті в будь-якому випадку: національному чи церковно-обрядовому. Особливішу вагу прикладав він до внутрішнього, духовного життя українців на американському континенті і тому завжди проповідав про часту участь у св. Тайнах, про Католицьку Акцію, взагалі про плекання справжнього християнського, боговгодного життя.</p>

<p>Багато уваги, праці й жертви посвячував ієрм. Андрій справі покликання до духовного стану, тобто справі чернечого й священичого доросту. Нові й добрі духовні покликання &ndash; це була одна з його мрій-ідей! Де міг, там заохочував він молодь до праці й служби Богові й народові. З великим запалом взявся він до однієї солідної справи, коли на прохання Преосв. Костянтина Богачевського проповідав по цілій Америці про конечність малої і великої Духовної Семінарії та збирав фонди потрібні на розбудову тих установ. У цій праці ієрм. Андрій мав великі успіхи, але теж передчасно знищив своє здоров&rsquo;я.<br />
Ієрм. Андрій ніколи не щадив себе. Він тримався засади, що на &laquo;Божому фронті&raquo; не може бути передиху, застою чи якого-небудь кроку назад. Коли він носив ще автомат, не знав страху перед ворогом і боротьбою, &ndash; подібно було теж і на &laquo;Божому фронті&raquo;. Тут ієрм. Андрій завжди рвався в найбільш загрожені позиції, де треба було найбільше працювати й змагатися, де була небезпека втоми й вичерпання. Цей його апостольський запал дехто вважав перебільшеним і невторопним, але сумління та вояцька ментальність ієрм. Андрія не дозволяли йому на вигідне розуміння служби Богові й народові.</p>

<p>Коли він проповідував, то робив це цілою своєю істотою. Він мав щось із ревності й невсипучої діяльності великого Апостола народів &ndash; св. Павла. Ієрм. Андрій за прикладом св. Павла бажав &laquo;стати всім для всіх, щоб усіх здобути для Христа&raquo;.</p>

<p>На &laquo;Божому фронті&raquo; витримав ієрм. Андрій аж до кінця свого життя. Однак, останнє десятиліття його життя (1948-1959) він мусів перебути, так би мовити, в &laquo;запіллю Божого фронту&raquo;, бо знищене здоров&rsquo;я не давало йому змоги до його улюбленої праці, тобто проповідування і давання місій. Все ж таки, ієрм. Андрій не любив відпочинку. Він завжди жартуючи говорив: &laquo;Де є Трух, там мусить бути рух&raquo;, і тому навіть серед хвороби, фізичного недомагання й виснаження вмів знайти собі відповідне поле праці, щоб там виявити свою енергію й любов до Бога, рідного народу та безсмертних людських душ. Це виявилося найкраще в його письменницько-видавничій діяльності.</p>

<p>Ієромонах Андрій, великий у своїй праці й пламенній любові, але найбільший таки в своєму терпінні. Зломаний різними недугами, останніх кілька років був майже прив&rsquo;язаний постійно до ліжка, він по-геройськи, як справжній воїн, з усмішкою на устах переносив усі життєві хрести. Забуваючи про себе, до останньої хвилини свого життя турбувався про справи свого Чину, своєї св. Церкви, свого Народу, своїх приятелів і друзів &ndash; для всіх мав щире слово співчуття, помочі, поради, кожному був радий дати бодай малу частинку свого серця. Навіть в останній вечір перед смертю він ще радше потішав других, ніж би сам мав приймати слова потіхи.</p>

<p>Ієромонах Андрій &ndash; це муж великої любові, невтомної праці й тихої терпеливості, але понад усе &mdash; це муж молитви. Вона була силою його життя. Ієромонах Андрій був правдивим українським громадянином, здібним провідником, правдивим народолюбцем-патріотом. Здоровий, чи на ложі болів, вдома, чи в місійних подорожах &ndash; у його руках завжди був ієрейський часослов або вервиця. Молився гаряче за свій народ і до тієї молитви закликав усе громадянство &ndash; до молитовного походу &ndash; за Україну.</p>

<p>І знову &ndash; котрий це вже раз &ndash; &laquo;червона калина похилилася&raquo;, щоб цвітом своїм білим вкрити могилу ще одного з тих небагатьох, які все що мали, навіть життя своє, віддали за Бога й за свій народ.</p>



        </div>

    </body>
</html>
