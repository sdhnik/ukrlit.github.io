<!DOCTYPE html>
<html class="no-js">
    <head>
        <meta charset="utf-8">
        <meta http-equiv="X-UA-Compatible" content="IE=edge,chrome=1">
        <title>Пісні літературного походження</title>
        <meta name="description" content="">
        <meta name="viewport" content="user-scalable=no, width=device-width, initial-scale=1, maximum-scale=1">

        <link href='//fonts.googleapis.com/css?family=Open+Sans:400,400italic,700,700italic|Forum&subset=latin,cyrillic-ext,cyrillic' rel='stylesheet' type='text/css'>

        <link rel="stylesheet" href="/ukrlit.github.io/html/css/textstyle.css">
        
    </head>
    <body>
        <div class="textwrap">
			<h2>Символ національної і державної величі</h2>

<p>20 років тому (1992) Президія Верховної Ради України затвердила Державний гімн України &laquo;<strong>Ще не вмерла Україна</strong>&raquo;.</p>

<p><strong>Гімн</strong> &mdash; це пісня урочистого характеру, що є музичним символом певного народу і його держави. Слово &quot;гімн&quot; грецького походження. В античні часи ним називали величальні пісні на честь богів. У наш час гімни інколи створюються на честь міст, громад, підприємств тощо. Але все ж найголовніше значення цього слова &mdash; урочиста пісня, що офіційно є символом певного народу та держави.</p>

<p>Історія кожного державного гімну найтіснішим чином переплітається з життям народу, символом якого він є. Знати історію гімну своєї країни так само необхідно, як знати історію свого народу і своєї родини. Ставлення до гімну засвідчує ступінь відданості індивідуума національній ідеї, шану до тих, хто віддав своє житія за її утвердження. Гімни поважають та люблять настільки, наскільки поважають і люблять Батьківщину. Тому під час їхнього виконання люди, котрі люблять Батьківщину, встають у шанобливому мовчанні, кладучи руку на серце, тому в декого з них виступають на очах сльози.</p>

<p>Державний гімн лунає, як правило, в урочисті моменти духовної консолідації громади або в моменти представлення країни міжнародному співтовариству. Отже гімн &mdash; завжди урочистість, завжди свято. У ряді країн існує День Гімну, коли вшановується цей державний символ: згадуються обставини, при яких він створювався, його подальша історія, автори та найвизначніші виконавці. Віримо, що колись таке свято буде встановлено і в Україні.</p>

<p>Як відомо, гімн кожної держави є одним із головних її символів, однією з цеглинок, з яких складається держава. Він у словах і музиці розкриває зміст держави, її суть і устремління. Це фактично своєрідна програма, ідеологія та цілі нації. Це код держави, її візитна картка. Майже кожне суспільство через гімн намагається передати свої пріоритети в політиці.</p>

<p>Ретроспективний погляд у минуле дає змогу побачити, що в нашого народу було чимало патріотичних пісень, що якийсь час у тому чи іншому краї виконували роль гімну.</p>

<p>Першу музичну символіку нашого народу можна віднести до часів Київської Русі. Тоді роль державного гімну виконували бойові заклики та пісні, які створювали патріотичні настрої перед битвами. Відомо, наприклад, що перед боєм з татаро-монголами на річці Калка (1223) княжі дружини співали гімн &quot;С нами Бог, розумійте язици&quot;. А 1410 року в битві під Ґрюнвальдом, де разом з польськими литовсько-руські війська завдали нищівного удару тевтонам, лунала молитва-звернення до Богородиці Діви, за характером наспіву і мовних зворотів глибоко вкорінена в давньоруську традицію.</p>

<p>Ближчими до жанру гімну були козацькі пісні. Вони звучали як присяга перед Богом і Землею, честю і сумлінням. Прикладом такої пісні є популярний козацький славень &quot;Нумо, хлопці, до зброї!&quot;, в якому Україну уособлювали в образі чайки.</p>

<p>За часів Хмельниччини з&#39;являється пісня &quot;Гей, не дивуйте, славнії люди, що на Вкраїні повстало...&quot;, в якій етнічна земля має вже точну назву. У ній відверто йдеться про географію українського етносу: &quot;Ой чи бач, Ляше, що по Случ наше, по Костяну могилу...&quot;. Добре відомі козацькі похідні пісні &quot;За світ встали козаченьки&quot;, &quot;Гей, не дивуйтесь, добрії люди&quot;, &quot;Гей, на горі там женці жнуть&quot; також мають прикмети закличних гімнів.</p>

<p>Галичина в другій половині XIX ст. стає своєрідним &quot;українським Пьємонтом&quot;. Тут створюються організації, товариства, які сприяли відродженню національної свідомості, національної символіки. У травні 1848 р. у Львові створюється політичний орган національного представництва українського населення Галичини &mdash; Головна Руська Рада, яка затвердила український гімн, що народився у тому самому році. Це був твір отця Івана Гулашевича &quot;Мир вам, браття&quot;. Іван Франко писав, що постала ця пісня девізом русинів, їхнім національним гімном на довгі роки. На звання гімну претендувала й інша пісня І. Гулашевича &mdash; &quot;Щасти нам, Боже&quot;, а також твори інших авторів, зокрема І. Франка, Ю. Добриловського. Закарпатські русини заявляли про свою етнічну приналежність у гімні &quot;Я русин єсьм і буду&quot;. Автором цього твору був закарпатський український педагог, письменник і громадський діяч Олександр Духнович. Скорочений варіант його вірша &quot;Вручаніє&quot; і став піснею-гімном.</p>

<p>Загальноукраїнського характеру набула пісня на слова Т. Шевченка &quot;Заповіт&quot;. У 1868 р., до відзначення роковин Т. Шевченка, на замовлення громади м. Львова Микола Лисенко поклав слова поета на музику. Свій варіант музики до &quot;Заповіту&quot; написав і галицький композитор М. Вербицький, проте художній рівень його композиції був нижчим. З того часу поширюється традиція слухати спів &quot;Заповіту&quot; стоячи.</p>

<p>У 1870 р. з&#39;явилася нова, цілком оригінальна мелодія &quot;Заповіту&quot; полтавського вчителя музики Г. Гладкого, яка набула широкої популярності. Твір сподобався М. Лисенкові, який згодом зробив його незначну редакцію. Відтоді &quot;Заповіт&quot; став важливим духовним надбанням українського народу.</p>

<p>Революційним пафосом просякнутий &quot;Гімн&quot; (&quot;Вічний революціонер&quot;) І. Франка, у якому йдеться про поступ, щастя, волю. Спробу покласти на музику цей твір зробив композитор С. Людкевич, написавши музику для хору з оркестром. Пізніше, у 1905 р., свій варіант музики зробив М. Лисенко. Його гімн &quot;Вічний революціонер&quot; називають вінцем хорової творчості композитора.</p>

<p>Гімном національно свідомої інтелігенції, молоді Західної України став інший вірш І. Франка &mdash; &quot;Не пора...&quot;. На твір наклали заборону царська цензура, польсько-шляхетська, румунсько-боярська влади. Більше півстоліття він не з&#39;являвся і в українських радянських виданнях. Вірш підносив почуття національної свідомості, людської гідності українців, відігравав помітну роль в історії національно-визвольної боротьби в Україні кінця XIX &mdash; початку XX ст. Мелодію на цей вірш опрацьовували різні композитори. Дуже популярною була музика Д. Січинського. Своє музичне оформлення зробив український історик і композитор М. Аркас.</p>

<p>У цей час гімни народжувалися і в емігрантському середовищі. Так, уродженець Львівщини В. Щурат написав твір &quot;За тебе, Україно&quot;, покладений на музику С. Людкевичем. Окремо серед пісень-гімнів стоїть ораторія &quot;Нова Січ&quot; (слова Ю. Федьковича, музика О. Нижанківського), де Січ є символом квітучої України, народ якої знає всю правду про свою історію і тому твердо стоїть на землі.</p>

<p>Українська культура багата на традиції творення духовних пісень і гімнів. Серед них, зокрема, хорал на слова О. Кониського і музику М. Лисенка &quot;Боже Великий Єдиний&quot;. Ця пісня була популярною й шанованою серед українців Галичини, Буковини, Закарпаття, Канади, США, Австралії. Патріотична за змістом, з величною музикою, вона виконувалася під час урочистостей з нагоди національних свят, на церковних торжествах і набула характеру гімну. Сьогодні вона посідає чільне місце в музичній спадщині України. Цією духовною піснею 5 грудня 1991 р. відкрилося урочисте засідання Верховної Ради України, присвячене підсумкам Всеукраїнського референдуму та виборів Президента нашої держави.</p>

<p>Отже, у XIX ст. поетичні твори і музику духовного змісту, які тією чи іншою мірою наближалися до жанру пісень-гімнів, написали Т. Шевченко, Ю. Федькович, С. Воробкевич, І. Франко, М. Лисенко, М. Леонтович, К. Стеценко, Д. Січинський, С. Людкевич та інші автори.</p>

<p>У XX столітті подібні пісні виникали і широко побутували в середовищі Українських січових стрільців. Так, своєрідними військовими гімнами стали перефразована поетом С. Чарнецьким давня козацька пісня &quot;Ой, у лузі червона калина&quot;, а також &quot;За рідний край&quot; (слова Р. Купчинського, музика М. Гайворонського), марш &quot;За Україну, за її волю&quot; (автор слів М. Вороний, композитор Я. Ярославенко) та інші.</p>

<p>У 1929 р. у Празі був написаний О. Бабієм партійний гімн Організації українських націоналістів &quot;Зродились ми великої години&quot;.</p>

<p>Таким чином, короткий екскурс в історію українського національного піснетворення дає можливість побачити, що в різних конкретних умовах різні пісні набували пафосного звучання і претендували на роль національного гімну. Далеко не повний перелік творів з родоводу українських пісень-гімнів дає підстави стверджувати, що традиція творення гімнів в українській культурі неперервна, має глибокі корені: за конкретних історичних умов різні пісні (духовного чи світського змісту) претендували на роль національних державних гімнів.</p>

<p>Осібно в ряду пісень-гімнів, що народилися в українському товаристві, став гімн &quot;Ще не вмерла Україна&quot;. Це перший український національний гімн, який став державним. Яка ж історія його виникнення? Яким чином ця пісня спромоглася полонити серця мільйонів українців?</p>

<p>Історичне тло виникнення гімну було складним і суперечливим. Друга половина XIX &mdash; початок XX ст. &mdash; період, коли закладався наріжний камінь політичної структури українського суспільства, кристалізувалися і консолідувалися суспільні течії та рухи. Переважна більшість української території, на якій проживало 80% усіх українців, продовжувала перебувати в складі Російської імперії. Українська інтелігенція виступала як за національний розвиток, так і за соціальну справедливість. Не завжди вона знаходила розуміння в широких масах апатичного селянства. Це був період піднесення національно-визвольного руху слов&#39;янських народів. Виникали нові прогресивні видання (&quot;Основа&quot;, &quot;Мета&quot;, &quot;Вечорниці&quot; та ін.), відкривалися українські недільні школи, з&#39;являлися нові товариства, наприклад, &quot;Київська громада&quot;, навколо якої гуртувалися представники передової національної інтелігенції: В. Антонович, Т. Рильський, М. Драгоманов, П. Чубинський. У Галичині міцнів народовський табір, у якому поширювалися ідеї духовного єднання двох частин України. Зростали почуття історичної та культурної спорідненості слов&#39;янських народів. Найкращі зразки української літератури, мистецтва, музичної творчості дають підставу вести мову про цей період як про класичну добу, коли риси національного характеру знайшли своє цілковите втілення в творчості українців.</p>

<p>У середовищі &quot;Київської громади&quot; виникла ідея створити високопатріотичний вірш, який би став національним гімном. Спочатку народився вірш &quot;Ще не вмерла Україна&quot; &mdash; вияв протесту проти політики царату, для якого не існувало України і який, здавалося, зруйнував її разом із Запорозькою Січчю, назавжди витолочив зі свідомості народу. А вона жила в пам&#39;яті козацьких нащадків, у піснях народних, у безсмертній поезії Шевченка та продовжувачів його святої справи. Жила в патріотичній діяльності, окриленій мужнім словом Кобзаря, сучасників київської &quot;Старої громади&quot;, зокрема в серці Павла Чубинського (1839&mdash; 1884) &mdash; вірного сина України, поета, ученого-народознавця. Саме він у 1862 р. створив патріотичний вірш &quot;Ще не вмерла Україна&quot;, якому судилося стати українським національним гімном і який спочатку поширювався як патріотична підпільна пісня серед української студентської молоді Києва. На той час інші слов&#39;янські народи вже мали свої гімни: поляки (&quot;Єще Польська нє згінела&quot;), словаки (&quot;Гей, словаці&quot;), серби (&quot;Боже, правде...&quot;).</p>

<p>Безсумнівно, вірш П. Чубинського виник під впливом національно-визвольних рухів слов&#39;янських народів, їхніх ідей щодо духовного єднання. Він побачив світ 1863 р. у Галичині під іменем... Т. Шевченка. Коли ж стало відомо, хто справжній автор крамольного вірша, П. Чубинського заслали в Архангельську губернію. &quot;Ні постійні переслідування уряду, ні заслання... не змогли охолодити його відданості Україні&quot;, &mdash; писала згодом про П. Чубинського визначна діячка національно-культурного руху в Україні Софія Русова.</p>

<p>З&#39;явившись уперше друком у львівському журналі &quot;Мета&quot; (1863), вірш &quot;Ще не вмерла Україна&quot; в середині 1860-х рр. був покладений на музику талановитим композитором, одним з організаторів духовного і культурного життя на Західній Україні Михайлом Вербицьким (1815&mdash; 1870). Зберігся автограф першої редакції музики до &quot;Ще не вмерла Україна&quot; &mdash; солоспів у супроводі гітари (відділ рукописів Львівської національної наукової бібліотеки ім. В. Стефаника НАН України). На першій сторінці рукопису рукою композитора В. Матюка написано: &quot;Манускрипт Михайла Вербицького...&quot;. Слова до музики повністю збігаються з текстом, опублікованим у &quot;Меті&quot;.</p>

<p>Озвучений вірш почав поширюватися як патріотична пісня-гімн по всіх західноукраїнських землях і місцях поселення українців поза рідною землею (Канада, США, Аргентина та інші країни), нелегально почав проникати в Наддніпрянську Україну. Він став символом духовного відродження України, єдності двох частин розмежованої політичними кордонами української землі.</p>

<p>Нове життя гімну почалося з часу утворення Незалежної Української Народної Республіки в січні 1918 року. Слова і музика пісні друкувались у багатьох виданнях, зокрема у Львові, Києві, Відні, Берліні українською та в перекладах англійською, німецькою та іншими мовами. Його виконували різні хорові колективи і духові оркестри з нагоди державних свят &mdash; відкриття університетів у Києві (1918) та Кам&#39;янці-Подільському (1918), з нагоди врочистих зустрічей іноземних послів і делегацій, його понесла у світ славетна хорова капела Олександра Кошиця.</p>

<p>Упродовж багатьох років пісня &quot;Ще не вмерла Україна&quot; виконувала функцію національного гімну &quot;де факто&quot;. Державне затвердження отримала лише 15 березня 1939 року &mdash; як офіційний гімн Карпатської України. Цим актом було підтверджено зв&#39;язок традицій державності України. На жаль, Карпатська Україна проіснувала недовго. Після її розгрому шовіністичний угорський уряд заборонив виконання гімну &quot;Ще не вмерла Україна&quot;. Так само понад сімдесят років він заборонявся і в Радянській Україні, в якій з 1 січня 1950 р. офіційним гімном затверджено вірш &quot;Живи, Україно...&quot;, музику до якого написав авторський колектив під керівництвом А. Лебединця, текст П. Тичини і М. Бажана.</p>

<p>16 липня 1990 р. Верховна Рада Української РСР XII скликання ухвалила &quot;Декларацію про державний суверенітет України&quot;, але питання символіки залишилось відкритим. 8 червня 1991 р. у Києві відбулась Всеукраїнська наукова конференція &quot;Історичні традиції української національної символіки&quot;. В її роботі взяли участь дослідники української символіки С. Білокінь, Ю. Бадзьо, О. Гісцова, К. Гломозда, А. Гречило, Я. Дашкевич, І. Драч, М. Жулинський, В. Сергійчук, В. Якимович, Ф. Погребенник та ін. Конференція розробила рекомендації щодо використання тризуба, синьо-жовтого прапора і гімну &quot;Ще не вмерла Україна&quot; як національних символів українського народу.</p>

<p>24 серпня 1991 р. Верховна Рада України ухвалила Акт про державну незалежність України. А 15 січня 1992 р. вийшов історичний Указ Президії Верховної Ради України &quot;Про державний гімн України&quot;. Президія ВР України постановила: 1. Затвердити музичну редакцію Державного гімну України, автором якої є М. Вербицький. 1996-го це закріпили в Конституції. 2. Затвердити повсюдне виконання Державного гімну України, затвердженого цим Указом з 16 січня 1992 року. 3. Визнати таким, що втратив чинність Указ Президії Верховної Ради Української РСР від 22 березня 1978 р. &quot;Про Державний гімн Української РСР&quot;.</p>

<p>У березні 2003 р. ВР України схвалила текст Гімну, в основу якого покладено вірш П. Чубинського &quot;Ще не вмерла України і слава, і воля&quot; (перший куплет і приспів). Ось він, затверджений текст вистражданого Державного гімну України, її новітньої історії:</p>

<p><em>&quot;Ще не вмерла України і слава, і воля,<br />
Ще нам, браття молодії, усміхнеться доля.<br />
Згинуть наші воріженьки, як роса на сонці,<br />
Запануєм і ми, браття, у своїй сторонці.<br />
Душу й тіло ми положим за нашу свободу,<br />
І покажем, що ми, браття, козацького роду&quot;.</em></p>

<p>Кримінальний кодекс України, прийнятий 5 квітня 2001 р., у ст. 338 передбачає санкції та кримінальну відповідальність за публічне зневажливе ставлення до Державного Прапора, Герба та Гімну України.</p>

<p>Сьогодні відродилися, воскресли українські національні символи, все це с свідченням культурного і духовного відродження нації. В Основному законі України закріплено &mdash; тризуб, синьо-жовтий прапор і гімн &mdash; атрибути української державності. Відтепер українці остаточно визначились як окремий, великий повноцінний етнос, що має власну історію, культуру, державу. Держава, за Конституцією України, сприяє консолідації та розвиткові української нації, її історичної свідомості, традиції і культури, а також розвиткові етнічної, культурної, мовної та релігійної самобутності всіх корінних народів і національних меншин України.</p>

<p>Останнім часом дедалі частіше звучать слова про недосконалість і навіть шкідливість нашого державного гімну для іміджу України. Безумовно, з часу свого виникнення текст зазнав багатьох змін, але незмінним залишився його основний патріотично-визвольний сенс. Він живе й буде жити &mdash; як свідок і учасник боротьби за суверенну Україну, бо є частиною героїчної і трагічної долі нашого народу, невід&#39;ємною сторінкою його історії. Нова суверенна держава Україна в майбутньому, очевидно, затвердить новий гімн, який відображатиме долю її народу в нові часи. Але водночас українці завжди пам&#39;ятатимуть патріотично-національний мученицько-страдницький хорал &quot;Ще не вмерла Україна&quot;, створений діячами культури Наддніпрянщини і Галичини, який понад століття окрилював національно-духовні поривання народу до своєї суверенності.</p>

<p style="text-align:right;"><em>Джерело: Календар знаменних і пам&#39;ятних дат. &ndash; 2012. - № 1. &ndash; С. 44-51.</em></p>

<h2>Павло Чубинський &ndash; автор українського національного гімну</h2>

<img src="/ukrlit.github.io/html/r2/date/date_r2_2_3/pic_r2_2_3_1.jpg" alt="" class="img-thumbnail img-left"><p><strong>Павло Платонович Чубинський</strong> &ndash; автор тексту українського національного гімну &laquo;Ще не вмерла Україна&raquo;, &ndash; відомий український поет, видатний етнограф, фольклорист, географ-краєзнавець.</p>

<p>Народився П.Чубинський на хуторі біля м. Борисполя Київської області 27 січня 1839 р. в небагатій дворянській родині.</p>

<p>Навчався Павло Чубинський у другій Київській гімназії, а згодом у Петербурзькому університеті на юридичному факультеті. У студентські роки відзначавсь великою громадсько-політичною активністю, любив спілкуватися з селянами, у канікулярний час збирав етнографічний матеріал у Переяславі, Золотоноші та інших містах і селах.</p>

<p>Після закінчення юридичного факультету Петербурзького університету, де відвідував також лекції видатних географів, у 1861 р. Павло Чубинський повернувся в Україну. Але вже у 1862 р. його висилають на 6,5 років до Архангельської губернії за українофільську діяльність та за складання &laquo;возмутітєльних&raquo; пісень.</p>

<p>В Архангельську Чубинський працює судовим слідчим, бере участь в експедиціях, збирає етнографічний матеріал. Його цікавлять економіка та природні умови Півночі. Результатом спостережень та узагальнень з даних питань стала наукова праця &laquo;О промышленном состоянии Севера и мерах к его развитию&raquo;, яка була опублікована в журналі &laquo;Записки для чтения&raquo;. У 1866 році географічне товариство нагороджує П.Чубинського срібною медаллю за &laquo;полезные его труды&raquo;.</p>

<p>У 1867 р. П.Чубинський зібрав величезний матеріал про торгівлю хлібом на Півночі та про природу Північно-Двінського басейну, пропонує сміливий проект будівництва В&rsquo;ятсько-Двінської залізниці, про що зробив доповідь у 1868 році на засіданні Географічного товариства у Петербурзі.</p>

<p>Павло Чубинський завжди пам&rsquo;ятав про Україну. Перебуваючи в Архангельську, він пише нарис про народні правові звичаї в Україні. У 1869 році він приїздить до Петербурга, а пізніше, за клопотанням Семенова-Тянь-Шанського, одержує дозвіл повернутися в Україну і очолити етнографо-статистичну експедицію Географічного товариства до Південно-Західного краю тодішньої Російської імперії. Експедиція під керівництвом П.Чубинського зібрала надзвичайно великий і цінний матеріал (12 томів), але було видано лише 7 томів у 1878 році під назвою &laquo;Труды этнографо-статистической экспедиции в Западно-Русский край&raquo;.</p>

<p>За цю унікальну працю П.Чубинського нагороджено золотою медаллю Російського Географічного товариства (1873 р.), премією Російської Академії наук (1879 р.), а також золотою медаллю виставки Міжнародного географічного конгресу в Парижі (1875 р.).</p>

<p>З 1873 по 1876 р. Павло Платонович Чубинський працює в Географічному товаристві у Києві, яке згодом було закрито, а Чубинського &laquo;как неисправимого и опасного в крае агитатора&raquo; було вислано з Києва. За час існування товариства було видано 2 томи наукових праць, створена бібліотека, яка нараховувала більше тисячі цінних наукових видань, а також створено музей, в якому було більше 3 тисяч експонатів.</p>

<p>Прожив П.П.Чубинський рівно 45 років. Помер 26 січня 1884 року. Похований у м. Борисполі на Книшевому кладовищі.</p>

<p>Російський історик О.Пипін понад століття тому про Павла Чубинського писав: &laquo;Це був своєрідний талант, людина невгамовної енергії і глибокої відданості своїй справі&raquo;, а академік Л.Берг назвав П.П.Чубинського видатним діячем Географічного товариства Росії.</p>

<h2>Михайло Вербицький &mdash; священик, композитор &mdash; автор музики до українського національного гімну &laquo;Ще не вмерла Україна&raquo;</h2>

<img src="/ukrlit.github.io/html/r2/date/date_r2_2_3/pic_r2_2_3_2.jpg" alt="" class="img-thumbnail img-left"><p>Народився на Надсянні у родині греко-католицького священика. Коли Михайлові виповнилося 10 років, помер батько і ним та його молодшим братом Володиславом заопікувався їх далекий родич перемишльський владика Іван Снігурський, один з найяскравіших діячів Української греко-католицької церкви.</p>

<p>У 1828 році при перемиській катедрі владика Іван Снігурський заснував хор, а згодом і музичну школу, в яких співав і навчався Михайло. Уже на Великдень наступного 1829 року цей хор з великим успіхом дебютував в урочистому богослуженні, де Вербицький разом з Іваном Лаврівським виступили як солісти. Побачивши такий блискучий результат, Іван Снігурський запрошує з Чехії кваліфікованого диригента і композитора Алоїза Нанке: у Нанке Михайло Вербицький отримав ґрунтовну музичну освіту, зокрема, з композиції. Безперечно, важливе значення для формування Вербицького як композитора мав репертуар хору, в якому були як твори віденських класиків Й. Гайдна, В. А. Моцарта, так і музика композиторів &laquo;золотої доби&raquo; української музики &mdash; М. Березовського та Д. Бортнянського.</p>

<p>Саме духовні концерти Бортнянського найбільше вплинули на музику Західної України і світогляд Вербицького зокрема. Адже тоді, коли в церквах панувало одноголосся (самолівка) та простеньке двоголосся (єрусалимка), творчість Бортнянського представила високопрофесійне багатоголосся.</p>

<p>Музичну освіту Михайло здобув у дяківській школі у Перемишлі (офіційна назва школи &mdash; Дяко-Учительський інститут). Оскільки мав гарний голос, то співав у славетному кафедральному хорі Собору Івана Хрестителя.</p>

<p>За його словами, дяківська школа була для нього консерваторією в мініатюрі, а каеудральний хор дорівнював добрій опері &mdash; так гарно співали. У хорі плекали культ композитора Дмитра Бортнянського, якого М. Вербицький назвав &laquo;українським Моцартом&raquo;, та й рід Бортнянського своїм коренем сягає Лемківщини.</p>

<p>У 1833 році Михайло вступає до духовної семінарії у Львові. Тут він починає серйозно займатися музикою, опановує техніку гри на гітарі, яка стала його улюбленим інструментом, а згодом він створює підручник для навчання гри на гітарі, пише п&rsquo;єси для цього інструмента. Численні твори, перекладені або створені ним для гітари, здобули широку популярність у галицькому домашньому музикуванні. До нашого часу зберігся створене ним &laquo;Поученіє Хітари&raquo;, яке стало першим подібним посібником в Україні.</p>

<p>У другій половині сорокових років Михайло Вербицький звертається до релігійної музики &mdash; і в цей період пише повну Літургію на мішаний хор (1847), яка і сьогодні звучить у багатьох церквах Західної України. Окрім Літургії, він створює знамените &laquo;Ангел вопіяше&raquo; та ін. церковні композиції.</p>

<p>Коли наприкінці сорокових років налагоджується активне театральне життя, Вербицький одразу ж заходився писати музичні номери до українських театральних вистав. П&rsquo;єси, що ставились на театральних сценах Львова і Галичини, здебільшого були перекладами як з української драматургії та літератури, так і з польської, французької та австрійсько-німецької драматургії. Музика у цих п&rsquo;єсах відігравала дуже важливу роль, оскільки вносила у вистави яскравий емоційний елемент, а також наближувала чужомовні сюжети до українського колориту. Тому навіть досить посередні п&rsquo;єси саме завдяки музиці Вербицького здобували велику популярність. Вербицький написав музику до понад 20 вистав. У цей час Вербицький створив музику до таких вистав як &laquo;Верховинці&raquo;, &laquo;Козак і охотник&raquo;, &laquo;Проциха&raquo;, &laquo;Жовнір-чарівник&raquo; та ін.</p>

<p>Однак політичні події повернулися так, що 1848-49 роки стали початком і завершенням першого етапу відродження українського театру, тож протягом декількох років Вербицький не писав музики до п&rsquo;єс. У 60-х роках композитор знову звертається до жанру співогри, бо у Львові був відкритий театр &laquo;Руської Бесіди&raquo;. Для цього театру Вербицький пише побутову мелодраму &laquo;Підгіряни&raquo;, одну з найпопулярніших п&rsquo;єс композитора, згодом &laquo;Сільські пленіпотенти&raquo;, &laquo;Простачку&raquo;, &laquo;В людях ангел, не жена, вдома з мужем сатана&raquo; та ін.</p>

<p>Однак через матеріальні нестатки М. Вербицький був змушений двічі залишити семінарію. З Божої ласки йому вдалося закінчити цей духовний заклад і стати священиком. У 1852 році одержав парафію в селі Млинах Яворівського повіту, де він служив Богові і людям аж до смерті, що сталося в 1970 році. Ще й досі чудом збереглася та деревяна церковця, в якій отець Михайло своїм чудовим голосом відправляв Святу Літургію, а млинівські парафіяни горнулися свого пароха, любили й шанували його, бо був він священиком за покликанням.</p>

<p>Захоплення музикою не згасало в ньому. Будучи священиком, він писав Літургійні композиції, які ще й тепер співає уся наша Галичина. І які літургійні шедеври створив він! &laquo;Єдинородний Сине&raquo;, &laquo;Святий Боже&raquo;, велично-пафосне &laquo;Алилуя&raquo;, яке в народі називають козацьким, &laquo;Отче наш&raquo;, причасний &laquo;Хваліте Господа з небес&raquo;, &laquo;Ангел вопіяще&raquo; та інші.</p>

<p>Писав М. Вербицький і світську музику. Він автор багатьох музичних творів на народні мелодії, полонезів, вальсів, вступів до вистав. Він дав музичне життя поезії місцевих поетів, зокрема, М. Шашкевича, Ю. Федьковича та І. Чушалевича і все це творив він на селі, де до кінця свого життя не мав піаніно, а використовував тільки стару фісгармонію. Своєю кантатою &laquo;Заповіт&raquo; (&laquo;Завіщаніє&raquo;) на слова Тараса Шевченка М. Вербицький відкриває нову епоху в розвитку хорової музики в Галичині. Цей прекрасний музичний твір оригінальний за своєю структурою: він призначений для соліста, двох хорів &mdash; мішаного і чоловічого та симфонічного оркестру. Ця кантата вперше була виконана на Шевченківському концерті у Львові у 1868 році (Пригадаймо, що перший у Галичині концерт на честь Тараса Шевченка відбувся в Перемишлі в 1863 році).</p>

<p><strong>Михайло Вербицький</strong> &mdash; автор музики до українського національного гимну &laquo;Ще не вмерла Україна&raquo;. У кожного з нас своя доля. Так і у пісні. Ось короткий життєпис цього національного гимну.</p>

<p>Початок 60-х років ХІХ століття характеризується пожвавленням духовного життя в Галичині, зокрема польська молодь була пройнята патріотичним піднесенням. Вони носили &laquo;рогатувки&raquo;, &laquo;польські чобітки&raquo;, емблеми із зображенням орла білий орел на червоному фоні, співали на своїх зібраннях бойову пісню польських повстанців &mdash; &laquo;Jeszcze Polska niezginela&raquo;. Не відставали від поляків й українські студенти та гімназисти. Вони виявляли свій патріотизм такими атрибутами, як: червоні гарасівки, вишивані сорочки, козацькі шапки&hellip;, а от бойової патріотичної пісні не було. Гімн &laquo;Руської ради&raquo; з 1848 року &laquo;Мир вам, браття, всім приносим&raquo; не мав того революційного пафосу, якого так прагнула молодь.</p>

<p>І ось у львівському журналі &laquo;Мета&raquo; № 4, 1863 рік, появився патріотичний вірш поета з Бориспіля поблизу Києва &mdash; Павла Чубинського &mdash; &laquo;Ще не вмерла Україна&raquo;.</p>

<p>Цей вірш припав М. Вербицькому до вподоби як своїм високопатріотичним змістом, так і легкістю форми. Спочатку М. Вербицький представив цю пісню як солоспів і сам виконав її на сходинах гімназійної &laquo;Громади&raquo; в Перемишлі. А щоб усі члени &laquo;Громади&raquo; могли цю патріотичну пісню бадьоро співати, то він зробив з неї хорову композицію. Урочисто виконали цей хоровий твір уперше в Перемишлі в день празника Св. Івана Хрестителя &mdash; 1-го липня 1864 року. На концерті був присутній старенький уже єпископ Тома Полянський. З глибокою побожністю він поблагословив і композитора, і його твір на слова Павла Чубинського &mdash; поблагословив у Княжгороді над Сяном. Була це знаменна подія. Ця патріотична пісня немов веселка поєднала наддніпрянців із галичанами: &laquo;Заспіває наш брат за Дунаєм або під Полтавою, а ві Львові і в Бескидах голос лунає. Застогне Галицька Русь під Карпатами, а понад Дніпром у людейсерце болить.&raquo; &mdash; так писав 1863 року Пантелеймон Куліш у листі до редактора Львівської газети &laquo;Слово&raquo;.</p>

<p>У Львові пісню &laquo;Ще не вмерла Україна&raquo; вперше у хоровому опрацюванні виконали на концерті, присвяченому відкриттю українського театру в новозбудованому &laquo;Народному домі&raquo;. Надруковано текст цієї пісні з нотами вперше у Львові в 1885 році у збірнику пісень під назвою &laquo;Кобзар&raquo;. Минали роки&hellip; Пісня &laquo;Ще не вмерла Україна&raquo; розправляла крила &mdash; спочатку над Дністром, а потім над Дніпром. Вона стала українським національним гимном, а тепер у незалежній Україні &mdash; Державним Гимном України. Творцем цієї величної мелодії Українського Гимну був отець Михайло Вербицький &mdash; уже минуло йому 190 років від дня народження.</p>

<p>Багатогранний талант Михайла Вербицького розвивався і розцвів у лоні української Церкви в Перемишлі. Власне, Перемишль став осередком української хорової музики в Галичині. Катедральний хор Собору Івана Хрестителя, славетна дяківська школа, гімназійне товариство &laquo;Громада&raquo; &mdash; ось те цілюще джерело, з якого черпав натхнення і снагу до праці отець Михайло Вербицький. Він до кінця свого життя служив двом великим силам нашого духовного життя &mdash; молитві і пісні &mdash; служив самовіддано, одержимо і повсякчас.</p>


        </div>

    </body>
</html>
