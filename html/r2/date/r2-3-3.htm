<!DOCTYPE html>
<html class="no-js">
    <head>
        <meta charset="utf-8">
        <meta http-equiv="X-UA-Compatible" content="IE=edge,chrome=1">
        <title>Тарас Григорович Шевченко</title>
        <meta name="description" content="">
        <meta name="viewport" content="user-scalable=no, width=device-width, initial-scale=1, maximum-scale=1">

        <link href='//fonts.googleapis.com/css?family=Open+Sans:400,400italic,700,700italic|Forum&subset=latin,cyrillic-ext,cyrillic' rel='stylesheet' type='text/css'>

        <link rel="stylesheet" href="/ukrlit.github.io/html/css/textstyle.css">
        
    </head>
    <body>
        <div class="textwrap">
<h2>Тарас Григорович Шевченко. Твори</h2>

<h3>Думка</h3>

<p><em>Тече вода в синє море,<br />
Та не витікає; </em><br />
<em>Шука козак свою долю,<br />
А долі немає.<br />
Пішов козак світ за очі;<br />
Грає синє море,<br />
Грає серце козацькеє,<br />
А думка говорить:<br />
&laquo;Куди ти йдеш, не спитавшись?<br />
На кого покинув<br />
Батька, неньку старенькую,<br />
Молоду дівчину?<br />
На чужині не ті люде,&mdash;<br />
Тяжко з ними жити!<br />
Ні з ким буде поплакати,<br />
Ні поговорити&raquo;.<br />
Сидить козак на тім боці,&mdash;<br />
Грає синє море.<br />
Думав, доля зустрінеться,&mdash;<br />
Спіткалося горе.<br />
А журавлі летять собі<br />
Додому ключами.<br />
Плаче козак &mdash; шляхи биті<br />
Заросли тернами.</em></p>

<p><em>[1838, С.-Петербург]</em></p>

<h3>Іван Підкова</h3>

<p><em>І</em></p>

<p><em>Було колись - в Україні<br />
Ревіли гармати;<br />
Було колись - запорожці<br />
Вміли панувати.<br />
Панували, добували<br />
І славу, і волю;<br />
Минулося - осталися<br />
Могили на полі.<br />
Високії ті могили,<br />
Де лягло спочити<br />
Козацькеє біле тіло,<br />
В китайку повите.<br />
Високії ті могили<br />
Чорніють, як гори,<br />
Та про волю нишком в полі<br />
З вітрами говорять.<br />
Свідок слави дідівщини<br />
З вітром розмовляє,<br />
А внук косу несе в росу,<br />
За ними співає.</em><br />
<br />
<em>Було колись - в Україні<br />
Лихо танцювало,<br />
Журба в шинку мед-горілку<br />
Поставцем кружала.<br />
Було колись добре жити<br />
На тій Україні...<br />
А згадаймо! може, серце<br />
Хоч трохи спочине. </em></p>

<p><em>II </em></p>

<p><em>Чорна хмара з-за Лиману<br />
Небо, сонце криє,<br />
Синє море звірюкою<br />
То стогне, то виє,<br />
Дніпра гирло затопило.<br />
&quot;А нуте, хлоп&#39;ята,<br />
На байдаки! Море грає -<br />
Ходім погуляти!&quot; </em></p>

<p><em>Висипали запорожці -<br />
Лиман човни вкрили.<br />
&quot;Грай же, море!&quot; - заспівали,<br />
Запінились хвилі.<br />
Кругом хвилі, як ті гори:<br />
Ні землі, ні неба.<br />
Серце мліє, а козакам<br />
Того тілько й треба.<br />
Пливуть собі та співають;<br />
Рибалка літає...<br />
А попереду отаман </em><br />
<em>Веде, куди знає.<br />
Походжає вздовж байдака,<br />
Гасне люлька в роті;<br />
Поглядає сюди-туди -<br />
Де-де буть роботі?<br />
Закрутивши чорні уси,<br />
За ухо чуприну,<br />
Підняв шапку - човни стали.<br />
&quot;Нехай ворог гине!<br />
Не в Синопу, отамани,<br />
Панове-молодці,<br />
А у Царград, до султана,<br />
Поїдемо в гості!&quot;<br />
&quot;Добре, батьку отамане!&quot; -<br />
Кругом заревіло.<br />
&quot;Спасибі вам!&quot; -<br />
Надів шапку.<br />
Знову закипіло<br />
Синє море; вздовж байдака<br />
Знову походжає<br />
Пан-отаман та на хвилю<br />
Мовчки поглядає. </em></p>

<p><em>[1839, С.-Петербург]</em></p>

        </div>

    </body>
</html>
