<!DOCTYPE html>
<html class="no-js">
    <head>
        <meta charset="utf-8">
        <meta http-equiv="X-UA-Compatible" content="IE=edge,chrome=1">
        <title>Тарас Григорович Шевченко</title>
        <meta name="description" content="">
        <meta name="viewport" content="user-scalable=no, width=device-width, initial-scale=1, maximum-scale=1">

        <link href='//fonts.googleapis.com/css?family=Open+Sans:400,400italic,700,700italic|Forum&subset=latin,cyrillic-ext,cyrillic' rel='stylesheet' type='text/css'>

        <link rel="stylesheet" href="/ukrlit.github.io/html/css/textstyle.css">
        
    </head>
    <body>
        <div class="textwrap">
<h3>Т.Шевченко. &laquo;Іван Підкова&raquo;</h3>

<p><em>Довідковий матеріал про отамана <strong>Івана Підкову</strong> як видатну історичну постать</em></p>

<p>Після смерті Байди-Вишневецького козаки-запорожці не переставали воювати з турками, татарами та іншими ворогами українського народу. Козаків збиралося на Січі щораз більше, і вони зорганізувалися під проводом отаманів та кошових.</p>

<p>Так у 1575 році (через десять років після смерті кошового Байди) повів запорожців на татар новий кошовий Богдан Ружинський. Вони тоді силою побили татар, але в тій битві отаман загинув.</p>

<p>Третім славним козацьким кошовим був <strong>Іван Підкова</strong>. Він відібрав у Туреччини Молдавію і став володарем цієї країни. Турецький султан погрожував польському королю Стефанові Баторію: якщо той не звелить схопити Підкову, то турки підуть воювати Польщу. Король не збирався сперечатися з Туреччиною і наказав українським воєводам, щоб зловили отамана Підкову. Воєводи не хотіли воювати з козаками, тому вдалися до хитрощів. Коли Підкова вертався з великою здобиччю на Україну, прибув до нього воєвода з Брацлава і став його вмовляти:</p>

<p>&mdash; Їдь до короля і перепроси його за те все, а певно, він простить тобі, що ти зачинив турків без його відома. Ти лицар, а король любить лицарів.</p>

<p>Іван Підкова послухав і поїхав у Варшаву до короля. А королем польським був тоді, як ви вже знаєте, Стефан Баторій. Він справді любив лицарів-запорожців і бажав з них утворити сильну сторожу для східних кордонів Речі Посполитої, щоб боронитися від турків і татар. Він був залежний від Туреччини, а султан Амурат ІІІ зажадав, щоб Баторія покарав Підкову.</p>

<p>І король, не бажаючи входити у війну з могутньою тоді Туреччиною, велів покарати Підкову смертю. Коли Іван Підкова прибув до Львова весною 1578 року, &mdash; тут його було ув&rsquo;язнено, і на підставі королівського указу відрубали голову смілому отаманові на львівськім Ринку в присутності турецького посла Ахмета.</p>

<p>Дуже багато польських діячів того часу дорікали королю, що так суворо обійшовся зі славним козацьким отаманом.</p>

<p>Ще по нинішній день згадує український народ про Івана Підкову і в піснях співає про його страшну смерть, а Тарас Шевченко звеличив славні подвиги цього героя в поемі &laquo;Іван Підкова&raquo;. Цей твір поет написав у 1839 р. у Санкт-Петербурзі.</p>

<p><strong>Тема:</strong> Зображення спогадів діда про героїчну минувшину рідного краю, коли козаки на чолі з отаманом Іваном Підковою боролися з турецькими загарбниками.<br />
<strong>Ідея</strong>: Возвеличення мужності, героїзму козаків та отамана Івана Підкови, їх сили волі, братерської дружби, які так необхідні в здобутті перемоги над ворогом.<br />
<strong>Основна думка</strong>: Ми повинні пишатись героїчним минулим України та її синами-козаками, на чолі яких були такі мудрі керівники, як І. Підкова; вшановувати їх і пам&rsquo;ятати.</p>

<p><strong>Композиція</strong><br />
Твір поділяється на дві частини:<br />
1) сучасність (дід, дивлячись на могили, згадує, як козаки мужньо виборювали волю, щасливе життя для України; козаки не втрачали почуття гумору, впевненості в собі навіть під час небезпеки);<br />
2) минувшина (бурхливе море, яке начебто відчуває небезпеку, що наближається, &mdash; битва козаків з турками. І. Підкова обмірковує, де будуть відбуватися військові події, і відчувається задоволення отамана від того, що запорожці готові до рішучої боротьби, за це він їм дуже вдячний).</p>

<p><strong>Жанр</strong>: історична поема.</p>

<p><em>Ідейно-художній зміст поеми</em> &laquo;Іван Підкова&raquo; <strong>Т. Шевченка</strong>.</p>

<p><strong>Т. Шевченко</strong> у поемі оспівує Івана Підкову, сміливого отамана, що не раз очолював морські походи проти Туреччини. У поемі, що названа його іменем, цей козарлюга змальований мужнім, відчайдушним, досвідченим, справедливим, за що побратими дуже його шанують. Сміливість притаманна кожному із запорожців. &laquo;<em>Синє море звірюкою то стогне, то виє</em>&raquo;, &laquo;<em>кругом хвилі, як ті гори</em>&raquo;, так що не видно ні землі, ні неба, аж &laquo;<em>серце мліє</em>&raquo;, а &laquo;<em>козакам того тільки й треба</em>&raquo; &mdash; розбурхана стихія звеселяє їхні серця, наснажує співати пісні, піднімає дух козацький перед походом на Царгород.</p>

<p>Оспівуючи славні перемоги запорожців, <strong>Шевченко </strong>використовує рефрен &laquo;<em>було колись</em>&raquo;:</p>

<p><em>Було колись &mdash; в Україні<br />
Ревіли гармати;<br />
Було колись &mdash; запорожці<br />
Вміли панувати.<br />
Панували, добували<br />
І славу, і волю;<br />
Минулося: осталися<br />
Могили по полю. </em></p>

<p>Могили ці &mdash; і свідки колись гучної слави, і водночас нагадування сучасникам, онукам запорозьких велетнів, що втрачене можна відновити, що такі люди, як Підкова, і зараз, напевно, є, бо дух народу незнищенний.</p>

<p><strong>Художні особливості поеми:</strong><br />
<em>рефрен</em>: &laquo;Було колись&hellip;&raquo;;<br />
<em>метафори</em>: &laquo;ревіли гармати&raquo;, &laquo;тіло лягло&raquo;, &laquo;могили чорніють, &hellip; говорять&raquo;, &laquo;лихо танцювало&raquo;, &laquo;журба &hellip; кружала&raquo;, &laquo;серце &hellip; спочине&raquo;, &laquo;небо сонце криє&raquo;, &laquo;море&hellip; стогне, виє&raquo;, &laquo;лиман човни вкрили&raquo;, &laquo;хвилі запінились&raquo;, &laquo;море грає&raquo;, &laquo;серце мліє&raquo;, &laquo;човни стали&raquo;;<br />
<em>епітети</em>: &laquo;біле тіло&raquo;, &laquo;козацьке тіло&raquo;, &laquo;синє море&raquo;;<br />
<em>порівнянн</em>я: &laquo;могили &hellip;, як гори&raquo;, &laquo;хвилі, як ті гори&raquo;;<br />
<em>звертання</em>: &laquo;Ануже, хлоп&rsquo;ята&raquo;, &laquo;Грай же, море&raquo;, &laquo;Добре, батьку, отамане&raquo;;<br />
<em>риторичні оклики</em>: &laquo;А згадаймо!&raquo;, &laquo;На байдаки!&raquo;, &laquo;Ходім погуляти!&raquo;, &laquo;Грай же, море!&raquo;, &laquo;Поїдемо в гості&raquo;, &laquo;Спасибі вам!&raquo;;<br />
<em>риторичні запитання</em>: &laquo;Де-то буть роботі?&raquo;</p>

<h3>Т. Шевченко &laquo;Думка&raquo; (&laquo;Тече вода в синє море&hellip;&raquo;)</h3>

<p><strong>Тема</strong>: Зображення суму, туги козака за рідним краєм, батьком, ненькою старою, молодою дівчиною під час перебування далеко на морі.<br />
<strong>Ідея</strong>: Співчуття козаку, який повсякчас сумує за милою країною (&laquo;думав доля зустрінеться, а спіткалося горе&raquo;).<br />
<strong>Основна думка</strong>: Наймилішим для кожної людини є те місце, де вона народилася, живе, &mdash; батьківська хата, люди, природа, і коли втрачається це все, то відчуваєш себе нещасним, самотнім.</p>

<p><strong>Художні особливості поезії:</strong><br />
<em>епітети</em>: &laquo;синє море&raquo;, &laquo;серце козацьке&raquo;;<br />
<em>метафори</em>: &laquo;грає море&raquo;, &laquo;грає серце&raquo;, &laquo;думка говорить&raquo;, &laquo;спіткалося горе&raquo;;<br />
<em>риторичні запитання</em>: &laquo;Куди ти йдеш, не спитавшись?&raquo;, &laquo;На кого покинув?&raquo;</p>

<p></p>

<p>Іван ДЗЮБА, Микола ЖУЛИНСЬКИЙ</p>

<h2>НА ВІЧНОМУ ШЛЯХУ ДО ШЕВЧЕНКА</h2>

<p>Уже для багатьох поколінь українців &mdash; і не тільки українців &mdash; <strong>Шевченко </strong>означає так багато, що сама собою створюється ілюзія, ніби ми все про нього знаємо, все в ньому розуміємо, і він завжди з нами, в нас. Та це лише ілюзія. <strong>Шевченко</strong> як явище велике й вічне &mdash; невичерпний і нескінченний. Волею історії він ототожнений з Україною і разом з буттям рідної держави продовжується нею, вбираючи в себе нові дні й новий досвід народу, відгукуючись на нові болі та думи, стаючи до нових скрижалей долі. Він росте й розвивається в часі, в історії, і нам ще йти і йти до його осягнення. Ми на вічному шляху до <strong>Шевченка</strong>...</p>

<p><strong>Тараса Шевченка</strong> розуміємо настільки, наскільки розуміємо себе &mdash; свій час і Україну в ньому. Але щоб краще зрозуміти його як нашого сучасника, треба повністю осягнути його як сучасника людей, проблем, суспільства XIX століття. Він сам приходить у наш день. Але й ми повинні йти в його час. Лише так між нами й ним буде глибше взаєморозуміння.</p>

<p>Ми щиро захоплюємося високим образом <strong>Кобзаря</strong>, його громадянською принциповістю і моральною чистотою, почуттям соціальної та національної справедливості, відданістю правді й свободі. Та чи можемо сповна уявити собі, що за цим стояло, скільки це вимагало душевних сил і боротьби, скільки це коштувало мук та болю, скільки для цього треба було прозрінь думки й висоти духу?</p>

<p>Щоб це уявити, треба добре знати не лише самого <strong>Шевченка</strong>, а й його епоху, атмосферу життя суспільства, увесь широкий спектр поглядів, інтересів і настроїв тієї доби, що в своїй сукупності й створювали ту історичну реальність, в якій геніальний поет був самим собою.</p>

<p><strong>Тарас Шевченко</strong> народився <em><strong>9 березня (за новим стилем) 1814 року</strong></em> в с. Моринці Звенигородського повіту на Київщині (нині Черкаської обл.) у сім&rsquo;ї кріпака. Через два роки родина перебралася до с. Кирилівки, де спершу померла мати, а потім і батько. Тарас, рано залишившись круглим сиротою, зазнав і горя, і принижень, і поневірянь, однак вони не пригасили жадоби знань та великого прагнення волі.</p>

<p>Навчаючись у дяків <strong>Павла Рубана</strong> й<strong> Петра Богорського</strong>, хлопець опанував граматку (буквар), Псалтир та Часослов, познайомився з деякими творами української літератури. Змалку відчуваючи непереборний потяг до малювання, шукав науки у місцевих &laquo;живописців&raquo;, збирав лубочні картинки, які тоді розповсюджувалися серед народу. Буваючи по навколишніх селах, слухав мандрівних кобзарів та лірників &mdash; живих носіїв української історичної пам&rsquo;яті. Вразлива душа хлопця жадібно вбирала красу мальовничої природи. Так укладався той внутрішній дитячий світ, у якому вже жевріла іскра Божого дару.</p>

<p>У 1828 році чотирнадцятилітнього юнака бере до своєї обслуги &mdash; &laquo;козачком&raquo; &mdash; його пан <strong>Павло Енгельгардт</strong>. Роль хлопчика на побігеньках тяжко пригнічувала <strong>Тараса</strong>, в якого вже формувалося почуття особистої гідності й покликаності, і, може, саме тоді визрівало те неприйняття будь-яких форм підлеглості й рабства, яким буде перейнята Шевченкова поезія.</p>

<p>На початку 1829 року <strong>Павло Енгельгардт</strong> з великим обозом вирушає на службу до Вільна. Тут <strong>Тарас </strong>має нагоду побачити пам&rsquo;ятки культури, познайомитися з творчістю визначного литовського живописця <strong>Йонаса Рустемаса</strong>. Тут же стає свідком подій польсько-литовського повстання 1830 року, що напевне не залишилися без відгуку в його бунтарській натурі.</p>

<p>Від лютого 1831 року починається петербурзький період у житті <strong>Тараса Шевченка</strong>. <strong>Енгельгардт</strong>, який хотів мати свого придворного живописця, віддає його в навчання до майстра <strong>Василя Ширяєва</strong>. <strong>Тарас </strong>уперто навчається, але мріє про волю. І зрештою дістає її &mdash; завдяки українським і російським друзям, які оцінили його талант і знайшли високих покровителів. Писати вірші <strong>Тарас </strong>почав ще до викупу з кріпацтва, який стався <strong>25 квітня 1838 року</strong>, коли в петербурзькій майстерні <strong>К. Брюллова В. Жуковський</strong> вручив Шевченкові відпускну. Настали найщасливіші дні творчості й навчання в Академії мистецтв, у колі видатних майстрів, в атмосфері високих духовних прагнень.</p>

<p>Молодий <strong>Шевченко </strong>потрапив у культурне середовище Санкт-Петербурга, сповнений великих сподівань на творчу самореалізацію як в образотворчому мистецтві, так і в мистецтві слова. Звісна річ, реалізувати себе в словесному мистецтві можна було за умови засвоєння літературної російської мови, що й засвідчив тріумф прем&rsquo;єри драми <strong>Н. Кукольника</strong> &laquo;<em>Рука Всевышнего отечество спасла</em>&raquo;.</p>

<p>Можна було обирати свій шлях до слави. Можна було творити російською мовою романси &mdash; їх, може, поклав би на музику <strong>М. Глинка</strong>, як це він робив для свого друга &mdash; ніжинця <strong>Н. Кукольника</strong>. Можна було писати російськомовні історичні драми й здобувати, як той же <strong>Н. Кукольник</strong>, із монаршої ласки славу та коштовні персні.</p>

<p>Зваба велика. Згодом-таки &mdash; з інших спонук &mdash; <strong>Шевченко </strong>зробить спробу розкрити свій поетичний дар російською мовою &mdash; напише поему &laquo;<em>Слепая</em>&raquo;, та в листі до<em> Я. Кухаренка</em> 30 вересня 1842 року зізнається з гіркотою: &laquo;<em>Переписав &bdquo;Слепую&ldquo; та й плачу над нею. Який мене чорт спіткав і за який гріх, що я оце сповідаюсь кацапам черствим кацапським словом! Лихо, брате отамане! Їй-богу, лихо! Се правда, що опріч Бога і чорта в душі нашій є щось таке страшне, що аж холод іде по серцю, як хоч трошки його розкриєш...</em>&raquo;.</p>

<p>Це &laquo;<em>страшне</em>&raquo; &mdash; відступництво від рідної мови, від батьківщини, від національного обов&rsquo;язку в ілюзорному сподіванні творчо &laquo;відбутися&raquo;, реалізуватися в мові, в культурі іншого народу. Шевченко наважився на своєрідний творчий експеримент і в листі до <strong>Григорія Тарновського</strong> так пояснив написання поеми &laquo;<em>Тризна</em>&raquo; російською мовою: &laquo;<em>Щоб не казали москалі, що я їх язика не знаю</em>&raquo;.</p>

<p>Що ж, пиши мовою чужою в чужім краю, догоджай &mdash; і будеш приласканий, зігрітий славою...</p>

<p><em>Коли хочеш грошей<br />
а ще й слави, того дива,<br />
Співай про Матрьошу,<br />
Про Парашу, радость нашу,<br />
Султан, паркет, шпори, &mdash;<br />
От де слава! &mdash;</em></p>

<p>з іронією писав <strong>Шевченко </strong>в поемі &laquo;<em>Гайдамаки</em>&raquo;. Але такої слави він не бажав. Хоча й бачив, що не один українець зробив літературну кар&rsquo;єру в Петербурзі завдяки російській мові, служінню російській словесності. Українська літературно-мистецька еліта Санкт-Петербурга і Москви без особливих вагань прийняла ідеологічні &laquo;правила гри&raquo;, засновані на великодержавницькій концепції &laquo;офіційної народності&raquo;, а до будь-яких спроб &laquo;своїх&raquo;, тобто вихідців із України, писати українською мовою ставилася упереджено. Письменники українського походження <strong>В. Капніст</strong>, <strong>О. Сомов</strong> (псевдонім <strong>Порфирій Байський</strong>), <strong>О. Перовський</strong> (псевдонім <strong>Антоній Погорєльський</strong>), <strong>І. Кульжинський</strong> опрацьовували українські теми, але вважали, що писати про Україну слід лише російською мовою. В імперських столицях &mdash; Санкт-Петербурзі та Москві &mdash; домінувала одна думка: українська мова &mdash; це наріччя, яке має збагачувати російську мову. <strong>М. Надєждін</strong> у журналі &laquo;Телескоп&raquo; висловив офіційну позицію влади і російської літературної еліти: &laquo;<em>Віднедавна з&rsquo;явилися у нас вдалі спроби літературного опрацювання малоросійського наріччя. Декому ці спроби видаються порожньою, непотрібною забавкою. Але я думаю навпаки. Малоросійське наріччя може також прислужитись і збагаченню нашої мови. Нехай українці знайомлять нас із ним у своїх поетичних думках, у своїх добродушних &bdquo;казках&ldquo;. Ми повинні бути їм щиро вдячні</em>&raquo;.</p>

<p>Що вже говорити про росіян, коли славетний <strong>М. Максимович</strong>, хоча й обстоював незалежний статус української мови, проте також поділяв думку щодо її функції нарощення лексичного потенціалу російської мови і вважав придатною лише для народної поезії, а уродженець Харкова <strong>М. Каченовський</strong>, редактор впливового журналу &laquo;Вестник Европы&raquo;, на сторінках якого публікувалися українські твори <strong>П. Гулака-Артемовського</strong>, <strong>Л. Боровиковського</strong>, <strong>О. Шпигоцького</strong>, статті того ж <strong>М. Максимовича</strong>, дивився на українську мову як на своєрідний лінгвістичний феномен і переконував, що вона &laquo;<em>в теперішньому своєму стані спроможна тільки на &bdquo;жартівливі твори&ldquo;, як от перелицьована &bdquo;Енеїда&ldquo;, і піднесення її до рівня літературного пов&rsquo;язане з нездоланними труднощами</em>&raquo;.</p>

<p>Немає підстав не вірити <strong>Г. Данилевському</strong>, який згадує розмову <strong>О. Бодянського</strong> з <strong>М. Гоголем</strong> восени 1851 року. На запитання <strong>О. Бодянського</strong>, як <strong>Гоголь </strong>оцінює талант, поезію <strong>Шевченка</strong>, той відповів: &laquo;<em>Нам, Осипе Максимовичу, треба писати по-російському, треба прагнути до підтримки і зміцнення однієї, панівної мови для всіх рідних нам племен. Домінантою для росіян, чехів, українців і сербів має бути єдина святиня &mdash; мова Пушкіна...</em>&raquo;.</p>

<p>Викупаний в імперській славі <strong>Н. Кукольник</strong> у товаристві відомих літераторів і державних чиновників напався 1840 року на <strong>П. Мартоса</strong> за видання &laquo;<em>Кобзаря</em>&raquo; <strong>Шевченка</strong>, бо його спрямування, мовляв, шкідливе й небезпечне, і пропонував заборонити &laquo;<em>польську, малоросійську і в остзейських губерніях німецьку</em>&raquo; 4 мови.</p>

<p>Голосів на захист української мови як літературної, придатної для формування національної літератури, було майже не чути. В університетському Харкові, де зародилася українська періодика, журнали &laquo;Украинский вестник&raquo; і &laquo;Харьковский Демокрит&raquo; публікували лише окремі твори українською мовою, а &laquo;Украинский журнал&raquo; взагалі не надрукував жодного. Все це свідчило про цілковите неприйняття літературного статусу української мови й змушувало українських авторів шукати свою нішу в російській літературі, а отже, втрачати творчі можливості для власного національного самовизначення. Ігнорування українцями рідної мови перешкоджало розгортанню надзвичайно важливого процесу витворення українського суспільства. Згодом, перебуваючи 1847 року в Седневі, <strong>Шевченко </strong>пише передмову до другого, на жаль, нездійсненого видання &laquo;<em>Кобзаря</em>&raquo;, в якій викладає власні думки стосовно сучасного стану української літератури і перспектив її розвитку. Він наполягає на піднесенні рівня національної літератури шляхом глибокого пізнання життя народу, володіння рідною мовою і завдяки незалежній, національно свідомій позиції літераторів, обов&rsquo;язок яких &mdash; забезпечити самостійний шлях розвитку української літератури:</p>

<p>&laquo;<em>А на москалів не вважайте, нехай вони собі пишуть посвоєму, а ми по-своєму. У їх народ і слово, і у нас народ і слово. А чиє краще, нехай судять люди</em>&raquo;.</p>

<p>Тих письменників-українців, які відцуралися рідної мови, служили чужій культурі, <strong>Шевченко </strong>осуджує й протиставляє їм справжніх патріотів <strong>Караджича </strong>та <strong>Шафарика</strong>: &laquo;<em>Чому В. С. Карадж[ич], Шафар[ик] і іниє не постриглись у німці (їм би зручніше було), а остались слов&rsquo;янами, щирими синами матерей своїх, і славу добрую стяжали?</em>&raquo;.</p>

<p><strong>Шевченко </strong>відчував і духовну, і матеріальну підтримку в своїх пориваннях висловити рідною мовою те, що незримо пульсувало в судинах національного організму, з боку <strong>Є. Гребінки</strong>, який писав українською мовою, українського землевласника <strong>П. Мартоса</strong>, цензора <strong>П. Корсакова</strong>, який схвалив до друку &laquo;<em>Кобзаря</em>&raquo; й надрукував позитивну рецензію в журналі &laquo;Маяк&raquo;, художника<strong> І. Сошенка</strong>, конференц-секретаря Академії мистецтв, українця з походження, <strong>В. Григоровича</strong>, композитора <strong>М. Вієльгорського</strong>, художників <strong>К. Брюллова</strong> і <strong>О. Венеціанова</strong>, поетів <strong>В. Жуковського, П. Вяземського</strong>... І все ж петербурзька атмосфера національного знеособлення гнітила <strong>Шевченка</strong>. Він усвідомлює, що єдиний порятунок від розчинення в середовищі російської культури й літератури, зокрема, полягає не просто в зверненні до рідної мови, а й у творенні нею національної літератури, яка б сприяла формуванню української нації, визначенню історичного сенсу і перспектив її буття, етнокультурної унікальності українства. &laquo;<em>Його перейнятість Україною була унікальним явищем в інтелектуальній історії того часу</em>, &mdash; зауважує <strong>Ю. Луцький</strong>, &mdash; <em>і в своїй самотності й пристрасності він був постаттю, яка майже не знала напівтонів</em>&raquo;.</p>

<p><strong>Шевченко </strong>усвідомлює і свою самотність, і свою пророчу місію воскресіння Слова, і месіанську &mdash; призначення Поета як виразника волі Господа. Слово має набути особливої духовної сили, інакше воно не відкриє рабські вуста, не зігріє охололих душ, не запалить святим вогнем творчості, не стане духовним пастирем рідного народу. Поет відчуває в собі це Слово; воно народжується в ньому, визріває і проситься йти &laquo;помеж люди&raquo;. Він знає, що Слово як духовна естетична сила здатне врятувати людину від принизливого знеособлення. Слово для <strong>Шевченка </strong>&mdash; духовна й моральна основа, джерело енергії для самоствердження.</p>

<p>А поки що, в перший рік своєї волі, він утішається свободою і свою радість висловлює в листі до брата <strong>Микити </strong>від 15 листопада 1839 року: &laquo;<em>Так от, бач, живу, учусь, нікому не кланяюсь і нікого не боюсь, окроме Бога &mdash; велике щастя буть вольним чоловіком, робиш, що хочеш, ніхто тебе не спинить</em>&raquo;.</p>

<p>Можна було влитися в стихію російської літератури, опрацьовувати українську історію, міфи, перекази, легенди, казки і бодай таким чином будити інтерес до України. Але <strong>Шевченко </strong>не приймає такого компромісу, не сумнівається, яка в нього душа, тоді як <strong>М. Гоголь </strong>у листі до <strong>О. Смирнової </strong>із сумнівом визнав: &laquo;<em>Сам не знаю, какая у меня душа, хохлацкая или русская...</em>&raquo;.</p>

<p>Російська мовно-культурна атмосфера загрозлива для його творчого &laquo;я&raquo;. <strong>Шевченко </strong>це усвідомлює, обмірковуючи перспективи академічної кар&rsquo;єри (лист до<strong> Г. Квітки-Основ&rsquo;яненка</strong> від 19 лютого 1841 року) і водночас переймаючись відчуттям необхідного й неминучого відчуження від імперської культури. Заняття лише живописом, передчував <strong>Шевченко</strong>, крило в собі певну небезпеку розчинення в імперській культурі, тоді як словесна творчість рідною мовою залишала його зі своїм народом у живому діалогічному спілкуванні. Тривожило <strong>Шевченка </strong>й те, що творче самоздійснення українця в умовах домінуючої російської культури передбачало опанування певних ритуалів соціально-політичного пристосування, зокрема демонстрування вдячності царю за викуп із кріпацтва, а це неминуче призведе, усвідомлював він, до втрати максимально повного самовираження, відмови від правдивого відтворення національної історії та буття рідного народу.</p>

<p><strong>Шевченко </strong>сміливо зазирав у ту звабливо таємничу прірву національного знеособлення, якою була імперська мовно-культурна атмосфера, випробовуючи її притягальну силу і своїми живописними творами, і російськомовними повістями, &laquo;Щоденником&raquo;, але відчував-усвідомлював, що ця прірва його не проковтне, що йому не загрожує розп&rsquo;яття на імперському хресті творчого і світоглядного &laquo;дуалізму&raquo;, роздвоєння на &laquo;імперську&raquo; і &laquo;малоросійську&raquo; форми самовираження. Зрозуміло, що тривога наповнювала його душу, сумніви гнітили свідомість, але це не були сумніви стосовно того, якою мовою і для якого народу поет має творити. Він &mdash; мов той біблійний Пророк &mdash; посланий на землю Богом</p>

<p><em>Свою любов благовістить!<br>Святую правду возвістить!</em></p>

<p>Тривожить <strong>Шевченка </strong>інше &mdash; сам шлях його Слова до народу України. Шлях передусім духовний, бо призначення Слова &mdash; трансцендентне й інтегральне, спрямоване в майбутнє, отже, наділене місією націєтворення через розгортання духовної історії України. Тільки в національному слові, тільки в духовних межах національного світу <strong>Шевченко </strong>прагнув самоздійснитися, реалізувати своє високе призначення: духовно консолідувати українство.</p>

<p>Тому так вабить <strong>Шевченка </strong>магія поетичного слова, що має здатність пробуджувати міфопоетичне мислення, викликати з глибин пам&rsquo;яті чутливі асоціації, зримі в уяві образи, пригаслі голоси... Слово творить систему духовної взаємодії між поетом і його народом. <strong>Шевченко </strong>відчуває естетичну необхідність пробудження індивідуальної духовної енергії, яка вливалася б у процес національного самоусвідомлення народу. Тому він посилає свої думи в Україну, туди, де ще жива народна душа, зігріта рідним словом, хай і не друкованим, але мовленим, співаним, молитовним...</p>

<p>Своє духовне &laquo;я&raquo; він наче відокремлює від себе, приреченого на фізичне буття в холодному ненависному Петербурзі, й відсилає його в Україну з пророчою місією будити національну свідомість.</p>

<p><strong>Шевченко </strong>знає, що він зобов&rsquo;язаний отим вищим, божественним покликом відбутися в Україні, &mdash; повернення в &laquo;нашу Україну&raquo; неминуче. Згадаймо &laquo;<em>Заповіт</em>&raquo;. Але для нього ще важливіше повернути, послати в Україну своє Слово.</p>

<p>Дні двадцятип&rsquo;ятирічного <strong>Шевченка</strong>, учня Академії мистецтв, киплять жадобою пізнання &mdash; він вивчає французьку мову, відвідує театри, огромом книг розширює межі свого історичного мислення. Читає про минуле України в працях <strong>Д. Бантиша-Каменського</strong> (&laquo;История Малой России...&raquo;), <strong>М. Маркевича</strong>, творах <strong>М. Гоголя</strong>, вивчає &laquo;<em>Історію Русів</em>&raquo;, захоплено перечитує<strong> І. Котляревського, Г. Квітку-Основ&rsquo;яненка, Є. Гребінку</strong>... Його тривожить забуття народом свого славного й свого безталанного минулого.</p>

<p><em>Де поділось козачество,</em><br />
<em>Червоні жупани?<br />
Де поділась доля-воля,<br />
Бунчуки, гетьмани?</em></p>

<p>Дні пролітають вихором у поспіхові відвідати модний літературний салон, концерт, прем&rsquo;єру в театрі, мистецьку виставку... Та молода душа страждає, думки розривають спокій вечорової самоти і стають &laquo;<em>на папері сумними рядами</em>&raquo;...</p>

<p>Поетові важко зі своїми думами, що їх &laquo;лихо на світ на сміх породило&raquo;. Він запитує себе, своєї долі: нащо кохав, нащо доглядав їх &mdash; свої квіти, своїх дітей, нащо з ними плакав? Чи знайдеться в світі бодай одна душа, одне &laquo;дівоче серце&raquo;, &laquo;що заплаче на сі думи&raquo;?</p>

<p><em>Одну сльозу з очей карих &mdash;<br />
І... пан над панами!..</em></p>

<p><strong>Шевченко </strong>болісно переживає, куди ж подіти свої думи, які він так любовно ростив, доглядав?</p>

<p><em>В Україну ідіть, діти!<br />
В нашу Україну,<br />
Попідтинню, сиротами,<br />
А я тут загину.</em></p>

<p>На початку 1840 року поет пророчо засвідчує: його поетичні думи, його пісні, його квіти-діти підуть в Україну, а сам він тут, у імперській столиці, загине.</p>

<p>Тоді ж <strong>Шевченко </strong>малює олійними фарбами перший автопортрет. Романтичний, пишноволосий, з гострим поглядом великих темних очей, різкі &laquo;хвилі&raquo; неспокійних брів, міцно стиснуті вуста &mdash; скільки душевної напруги, вольової рішучості й творчої діяльності випромінює цей пластично досконалий образ художника! Синьо-зелені тони відтіняються червоним проблиском гарячого подиху безсмертя.</p>

<p>Наприкінці 1839 року <strong>Є. Гребінка</strong> познайомив <strong>Шевченка </strong>з українським поміщиком <strong>П. Мартосом</strong>, якому забаглося мати свій акварельний портрет. Під час сеансів <strong>П. Мартос</strong> побачив рукопис поезій молодого художника і вирішив оплатити видання Шевченкових творів.</p>

<p>18 квітня 1840 року в Петербурзі з&rsquo;являється друком перша збірка поета під назвою &laquo;<em>Кобзар</em>&raquo;, рукопис якої до друку підготував <strong>Є. Гребінка</strong>. До книжки ввійшло вісім творів: &laquo;<em>Думи мої, думи мої...</em>&raquo;, &laquo;<em>Перебендя</em>&raquo;, &laquo;<em>Катерина</em>&raquo;, &laquo;<em>Тополя</em>&raquo;, &laquo;<em>Думка</em>&raquo; (&laquo;<em>Нащо мені чорні брови...</em>&raquo;), &laquo;<em>До Основ&rsquo;яненка</em>&raquo;, &laquo;<em>Іван Підкова</em>&raquo;, &laquo;<em>Тарасова ніч</em>&raquo;. Попри цензуру і викреслення в &laquo;<em>Катерині</em>&raquo;, вірші &laquo;<em>До Основ&rsquo;яненка</em>&raquo; та поемі &laquo;<em>Тарасова ніч</em>&raquo;, це була велика духовна перемога поета над мовчанням, яке немилосердною перепоною стояло на шляху до творчого самоздійснення. <strong>Шевченко </strong>створив книгу &mdash; духовного войовника, якому довірив боротьбу за людські душі, що заціпеніли в бездіяльній самотності.</p>

<p>Виряджав молодий <strong>Шевченко </strong>свої думи &mdash; &laquo;<em>квіти мої, діти!</em>&raquo; &mdash; в Україну в образі народної книги, написаної мовою свого народу. Виряджав у надії-переконанні:</p>

<p><em>Там найдете щире серце<br />
І слово ласкаве,<br />
Там найдете щиру правду,<br />
А ще, може, й славу...</em></p>

<p>Внутрішньо самотній поет уявляв себе кобзарем, старим <strong>Перебендею</strong>, який співає у степу на могилі, сумуючи, що вітер по полю розвіє його слова.</p>

<p><em>Щоб люде не чули, бо то Боже слово,<br />
То серце по волі з Богом розмовля,<br />
То серце щебече Господнюю славу,<br />
А думка край світа на хмарі гуля.</em></p>

<p>Немає в <strong>Шевченка </strong>впевненості в тому, що його слово запалить у серцях людей іскру сумнівів і роздумів про свою невільницьку долю. У грудні 1844 року він пише віршоване послання <strong>Гоголеві</strong>, якого не відділяв від українського етнокультурного ареалу:</p>

<p><em>Кому ж її покажу я,<br />
І хто тую мову<br />
Привітає, угадає<br />
Великеє слово?<br />
Всі оглухли &mdash; похилились<br />
В кайданах... байдуже...<br />
Ти смієшся, а я плачу,<br />
Великий мій друже.</em></p>

<p>Аби, в сподіванні на довірливу розмову, ближче прихилитися до читача, молодий <strong>Шевченко </strong>передовіряє свої думи &laquo;<em>безталанному старому кобзареві</em>&raquo;, якого звикли слухати по селах, вірили його кобзі, його думі. І до сьогодні цей стереотип сприйняття <strong>Шевченка </strong>&mdash; в образі старого кобзаря в смушевій шапці, у важкому кожусі, похмурого й сердитого гайдамацького месника, переважає. А поетові було лише двадцять чотири роки, коли він написав &laquo;<em>Катерину</em>&raquo;, &laquo;<em>Гайдамаки</em>&raquo; були завершені на 26-му році життя.</p>
</p>

<p>Гайдамаччина &mdash; це останнє поривання українського народу здобути волю, це трагедія доведеного до відчаю гнобленого люду, який у непогамовній жадобі помсти за наругу втрачає моральні перестороги й не зважає на Божі заповіді. <strong>Шевченко </strong>болісно переживає цей несамовитий крик уярмленого народу, що вибухнув гнівом &laquo;за святую правду-волю&raquo; і прирік себе на багатолітнє безмежне страждання:</p>

<p><em>У старих спитаю:</em><br />
<em>&laquo;Чого, батьки, сумуєте?&raquo;</em><br />
<em>&laquo;Невесело, сину!</em><br />
<em>Дніпро на нас розсердився,</em><br />
<em>Плаче Україна...&raquo;</em></p>

<p>Слово, яке лише плаче, в скорботі й зажурі колише спогади, а не окрилює дух, не наповнює людину і націю енергією самоздійснення, &mdash; для поета мертве.</p>

<p>Шевченкове слово відтворює історичну подію, факт такими естетичними засобами, щоб спочатку зруйнувати стереотипи їхнього сприйняття, а потім цю подію чи факт подати в новій інтерпретації. Для цього поет розширює картину першопричин і розвитку явища. Виміри історії, їхнє свідоме зіткнення у <strong>Шевченка </strong>спрямовані на витворення цілісного уявлення про ту чи ту подію, явище, постать (Хмельницький, зруйнування Січі, Коліївщина). Осмислювані <strong>Шевченком </strong>події мовби огортаються духовною енергією внутрішнього вгадування-пізнання ним істинних глибин і змісту історичних явищ та процесів. Так, у поемі &laquo;<em>Гайдамаки</em>&raquo; поет &laquo;повертає&raquo; події минулого трагічною стороною і переосмислює враження й &laquo;свідчення&raquo; учасників Коліївщини. Він перериває плин історичної оповіді, щоб, вплітаючи в її тканину глибокі аналогії, асоціації та власний оцінювальний погляд, створити рухливу систему художніх зв&rsquo;язків, яка народжує нові сприйняття й оцінки.</p>

<p>Гайдамацький &laquo;червоний бенкет&raquo; по всій Україні &mdash; для <strong>Шевченка </strong>не лише справедлива помста за гноблення і знущання, а й глибока рана в душі та свідомості українського народу. Його трагедія полягала також у протистоянні православної та уніатської віри, в релігійній роз&rsquo;єднаності етнічних українців, яку всіляко підсилювала й культивувала польська шляхта. З глибоким болем пише поет про жорстоке лихоліття:</p>

<p><em>Не спинила хуртовина<br />
Пекельної кари...</em></p>
</p>

<p><em>. . . . . . . . . . . . . . . . . . . . . . . .</em></p>

<p><em>Пекла мало!.. Люде, люде!<br />
Коли то з вас буде<br />
Того добра, що маєте?<br />
Чудні, чудні люде!</em></p>

<p><em>Не спинила весна крові,<br />
Ні злості людської...</em></p>

<p><strong>Шевченко </strong>славить провідників свого народу за їхню жертовність, мужність і силу духу, за віру в незалежну Україну і водночас дорікає за розбрат і невиправдані компроміси, за поразки, які призвели до національного безсилля, політичної пасивності:</p>

<p><em>Гетьмани, гетьмани, якби то ви встали,<br />
Встали, подивились на той Чигирин,<br />
Що ви будували, де ви панували!<br />
Заплакали б тяжко, бо ви б не пізнали<br />
Козацької слави убогих руїн.</em></p>

<p>Поет ридає, згадуючи &laquo;діла незабуті дідів наших&raquo;. Це &laquo;тяжкі діла&raquo;, бо проливали вони кров свою, свого народу &laquo;за Москву і Варшаву&raquo; і передали синам &laquo;свої кайдани, свою славу!&raquo;</p>

<p>Великі творчі заміри <strong>молодого Шевченка</strong> і <strong>Шевченка старшого</strong>, немилосердно пригніченого багатолітньою неволею, живуть також на сторінках його відомих на сьогодні п&rsquo;яти альбомів-записників &mdash; &laquo;штамбухів&raquo; для малюнків, ескізів і записів.</p>

<p>&laquo;<em>Я рисую тепер Україну</em>, &mdash; пише <strong>Шевченко </strong>29 червня 1844 року <strong>Осипові Бодянському</strong>. &mdash; <em>...Нарисую види, які єсть на Україні, чи то історією, чи то красотою прикметні; вдруге &mdash; як теперішній народ живе, втретє &mdash; як він колись жив і що виробляв</em>&raquo;.</p>

<p>Покинути Петербург <strong>Шевченко </strong>зміг лише у травні 1843 року, хоча мрія побачити Україну збуджувала його творчу уяву і нетерпеливо зазивала відтворити образ рідного краю в серії офортів &laquo;<em>Живописна Україна</em>&raquo;.</p>

<p>Він просить грошовитих людей, тих, хто має &laquo;і силу і славу&raquo; та любить &laquo;ту країну, що я тепер заходився рисовать&raquo;, допомагати йому. <strong>Шевченко </strong>вірить: якщо &laquo;<em>добрі люди скинуться та поможуть, то тойді оживе наша країна хоч на папері</em>&raquo;.</p>

<p>Плани художника <strong>Шевченка </strong>величаві й патріотичні: &laquo;<em>Якби мені Бог поміг докончить те, що я тепер зачав, то тойді склав би руки та й у домовину. Було б з мене: не забула б Україна мене мізерного</em>&raquo;, &mdash; пише він у листі до <strong>Миколи Цертелєва</strong> від 23 вересня 1844 року.</p>

<p>Він сподівається відвідати рідне село Кирилівку, ближче познайомитися з культурними людьми України, побувати в друзів &mdash; нащадків козацької старшини Чернігівської та Полтавської губерній, побачити новостворений університет у Києві.</p>

<p>На Чернігівщині поета-художника чекав <strong>Г. Тарновський</strong> &mdash; господар славетної Качанівки, де була зібрана вельми цінна бібліотека і велика картинна галерея.</p>

<p>Минуло п&rsquo;ятнадцять років з того часу, як він залишив Україну. Повернувся вільною людиною, знаменитим поетом і живописцем. Кінець весни, все літо і всю осінь 1843 року <strong>Шевченко</strong> провів в Україні.</p>

<p>На Полтавщині <strong>Шевченко </strong>побував у приятеля і друга по Петербургу<strong> Є. Гребінки</strong> &mdash; власника хутора Убіжище, який привіз молодого художника і поета на іменинний бал поміщиці <strong>Т. Волховської</strong>, який вона давала щороку в своєму маєтку в селі Мойсівка. Там, на цій щопіврічній зустрічі-святі тогочасної еліти України, <strong>Шевченка </strong>зустрічали із захопленням як національного поета. Там <strong>Шевченко </strong>познайомився з такими діячами української літератури, науки і мистецтва, як <strong>О. Афанасьєв-Чужбинський, О. Капніст, М. Маркевич, Я. де Бальмен, М. Башилов, В. Закревський, П. Лукашевич</strong>. У Мойсівці він зустрів <strong>Ганну Закревську</strong> &mdash; чи не найбільшу любов його життя.</p>

<p>В Україну <strong>Шевченко </strong>привіз альбом, започаткований в Академії мистецтв. У ньому й рисував ескізи офортів для &laquo;<em>Живописної України</em>&raquo;.</p>

<p>В Україні поет напише ще одну поему &mdash; російськомовну &laquo;<em>Тризну</em>&raquo;, яку присвятив княжні <strong>Варварі Рєпніній</strong>.</p>

<p>Тоді ж, у році 1843-му, 9 жовтня, <strong>Шевченко </strong>в маєтку<strong> П. Лукашевича</strong> у Березані написав вірш &laquo;<em>Розрита могила</em>&raquo; &mdash; твір великого національно-патріотичного болю і сподівання.</p>

<p>Побував <strong>Шевченко </strong>на знаменитих &laquo;контрактових ярмарках&raquo; у Києві, відвідав першого ректора нового університету <strong>М. Максимовича</strong>, познайомився з <strong>П. Кулішем</strong>. Далі його шлях прослався до Межигірського Спаса, на острів Хортицю.</p>

<p>Переживання від побаченого і почутого в Україні були емоційно глибокими й породили такі поетичні шедеври, як &laquo;<em>Чигрине, Чигрине...</em>&raquo;, поеми &laquo;<em>Сон</em>&raquo; (&laquo;<em>У всякого своя доля...</em>&raquo;) та &laquo;<em>Сова</em>&raquo;. В розлуці з Україною, на чужині, вона згадувалася йому в ностальгійно-романтичних тонах. Тепер же, побачивши сумну реальність, він тверезіше осмислює її соціальні та національні біди; в його поезії міцнішають викривальні й сатиричні мотиви; антикріпосницький, антимонархічний і антиколонізаторський пафос його поезії сягає висот гострих інвектив, сатиричних експресій і болісних переживань.</p>

<p>Удруге приїхав <strong>Тарас Шевченко</strong> в Україну в квітні 1845 року. Вирушив він у рідний край як &laquo;вільний художник&raquo; від Академії мистецтв, мандрував Україною з повноваженнями співробітника Київської археографічної комісії, і його дороги пролягли до Берестечка, Острога, Луцька, Кременця та Почаївського монастиря, на Полтавщину і на Поділля, до Ніжина і в Переяслав...</p>

<p>Які це були творчо плідні, натхненні місяці й роки! Пензель і олівець манили Шевченкову творчу уяву з не менш немилосердною пристрастю, ніж образне слово.</p>

<p>Альбоми <strong>Шевченка </strong>мають різну долю &mdash; про одні відомо більше, про другі &mdash; менше, деякі потрапили до приватних осіб, інші &mdash; до поліційних архівів. Останні були визволені з-під арешту лише в 1906 році за клопотанням сенатора<strong> А. Маркевича</strong> &mdash; сина історика <strong>М. Маркевича</strong>.</p>

<p><strong>Шевченкові </strong>альбоми &mdash; цілісні мистецько-літературні свідчення творчого життя художника, поета, які виявляють його зацікавлення історією, етнографією, археологією, фольклором, краєзнавством. Це унікальна скарбниця, що зберігає невичерпні можливості для пізнання життєвої й творчої долі <strong>Шевченка</strong>, його мистецьких замірів і поривань, захоплень і зацікавлень, надій і бажань, його нереалізованих прагнень, які були так жорстоко обірвані й не відкрили вповні колосальних можливостей духовної реалізації національного генія.</p>

<p>З особливою яскравістю засвідчили ці можливості жовтень &mdash; грудень 1845 року, коли були написані п&rsquo;ятнадцять вражаюче емоційних, політично гострих творів.</p>

<p>19 грудня 1845 року у В&rsquo;юнищі під Переяславом, гостюючи в приятеля <strong>Степана Самойлова</strong> і розкошуючи серед книг його багатої бібліотеки, <strong>Шевченко </strong>вивершив поетичний цикл &laquo;<em>Давидові псалми</em>&raquo;.</p>

<p>Великий символічний зміст таїться у зверненні <strong>Шевченка </strong>до цих пісень, які, за Біблією, пастух Давид розпочав складати й виконувати під акомпанемент псалтирі &mdash; струнного музичного інструмента.</p>

<p>Про що думав молодий <strong>Шевченко</strong>, перечитуючи у В&rsquo;юнищі Псалтир, який він знав з дитинства, за яким учився грамоти, який читав над померлими? Чому саме ці, а не інші (а їх у Біблії 150, із них 73 належать Давидові) пісні <strong>Шевченко</strong> обрав для переспівів? Стародавнє місто Єрусалим символізує в <strong>Шевченка </strong>Україну, яку він ніколи не забуде на чужині. А свою тернисту Голгофу він передчуває, передбачає.</p>

<p><em>І коли тебе забуду,<br />
Ієрусалиме,<br />
Забвен буду, покинутий<br />
Рабом на чужині.<br />
І язик мій оніміє,<br />
Висохне, лукавий,<br />
Як забуду пом&rsquo;янути<br />
Тебе, наша славо.</em></p>

<p>Національна слава, велич та християнська віра хвилюють молодого поета, і заради відродження цієї слави й віри, заради відродження України звертається він до Бога:</p>

<p><em>Колись Бог нам верне волю,<br />
Розіб&rsquo;є неволю, &mdash;</em></p>

<p>вірить <strong>Шевченко</strong>, але коли? На кого надіятися? На одного лише Бога? Духовно знесилений, деморалізований народ чекає віщого знака від Бога, його благословіння на визволення. І поет, як і біблійний Давид, буквально вимагає:</p>
<em>...Встань же, Боже,<br />
Вскую будеш спати,<br />
Од сльоз наших одвертатись,<br />
Скорби забувати!</em></p>

<p>Конгеніально відтворюючи пафос Давидових псалмів, <strong>Шевченко </strong>запитально розмовляє з Господом, закликає його звернути свій погляд на гноблений народ, який не відчуває сил, аби піднятися з колін і здобути волю.</p>
</p>

<p><em>Смирилася душа наша,<br />
Жить тяжко в оковах!<br />
Встань же, Боже, поможи нам<br />
Встать на ката знову.</em></p>

<p>Завершується цикл псалмом 149-м &mdash; своєрідним гімном радості, викликаної визволенням із вавилонського полону. Перський цар Кір у 538 р. до н. е., завоювавши Вавилон, дозволив євреям повернутися на рідну землю. Вони повернулися, щоб відновити власну державу і відродити свою віру.</p>

<p><em>Псалом новий Господеві<br />
І новую славу<br />
Воспоєм честним собором,<br />
Серцем нелукавим...</em></p>

<p>Писав <strong>Шевченко </strong>&laquo;<em>Давидові псалми</em>&raquo; хворий. Творча напруга, емоційна наснага й пристрасть були такими сильними, так психологічно вичерпали молодого поета, що він за наступний, 1846 рік, написав лише три твори: &laquo;<em>За що ми любимо Богдана?..</em>&raquo;, &laquo;<em>Лілею</em>&raquo; і &laquo;<em>Русалку</em>&raquo;.</p>

<p>За чотири дні до завершення &laquo;<em>Давидових псалмів</em>&raquo;, а саме &mdash; 14 грудня <strong>Шевченко </strong>звернеться до всіх українців з гіркими словами-застереженнями в посланні &laquo;<em>І мертвим, і живим, І ненарожденним...</em>&raquo;:</p>

<p><em>Нема на світі України,<br />
Немає другого Дніпра...</em></p>

<p>Де почуття національної честі й гордості, запитує поет, де повага і любов до рідної культури, мови, звичаїв у тих земляків, які &laquo;<em>кайданами міняються, Правдою торгують. І Господа зневажають</em>&raquo;, &laquo;<em>орють лихо. Лихом засівають</em>&raquo;, неправді поклоняються?</p>

<p><em>І хилитесь, як і хилились!<br />
І знову шкуру дерете<br />
З братів незрящих, гречкосіїв...</em></p>

<p>Обурення і гнів <strong>Шевченка </strong>спрямовані проти тих, хто зрадив Україну, заразився &laquo;<em>криводушієм</em>&raquo; задля власного збагачення. Поет закликає:</p>

<p><em>Схаменіться, недолюди,<br />
Діти юродиві!<br />
Подивіться на рай тихий,<br />
На свою країну,<br />
Полюбіте щирим серцем<br />
Велику руїну,<br />
Розкуйтеся, братайтеся...</em></p>

<p>21 грудня того ж 1845 року <strong>Шевченко </strong>пише поезію &laquo;<em>Маленькій Мар&rsquo;яні</em>&raquo; &mdash; скорботно ніжне милування красою, на яку чатують неситії очі. 22 грудня з&rsquo;являються &laquo;<em>Три літа</em>&raquo; &mdash; поезія великого болю й великого розчарування в людях.</p>
<em>Кругом мене, де не гляну,<br />
Не люди, а змії...<br />
І засохли мої сльози,<br />
Сльози молодії.<br />
І тепер я розбитеє<br />
Серце ядом гою,<br />
І не плачу, й не співаю,<br />
А вию совою.</em></p>

<p>Тим часом поета спіткала тяжка недуга, і його перевозять до Переяслава, під опіку лікаря і викладача медицини в місцевій семінарії <strong>А. Козачковського</strong>. Відчуваючи загрозу смерті, поет записує на аркуші паперу слова свого &laquo;<em>Заповіту</em>&raquo;. Та на шістнадцятому рядку його рука зупиняється на якусь мить &mdash; мабуть, нелегко було <strong>Шевченкові </strong>виповісти: &laquo;<em>...а до того Я не знаю Бога</em>&raquo;.</p>
</p>

<p>Поки не постала сім&rsquo;я велика українська, сім&rsquo;я вольна, нова, доти поет не бачить Божої правди і не ладен стати перед Богом, його душа має лишатися на землі, бути серед своїх людей, нести важку покуту за зло й неволю.</p>

<p><strong>Шевченко </strong>то терпеливо, то зухвало говорить з Богом, то прохаючи, то вимагаючи відповіді. Ці відповіді визрівають у його свідомості, тож поет сміє сказати Господеві все. Все, що вимучує його сумління, що випікає душу соромом за упосліджений український люд, що збурює його переживання, наливає гнівом його почуття, що кличе його на прю з тим тотальним злом, яке накрило його Україну. Це &mdash; не богозневаження, ні, це &mdash; щирість і пафос біблійних пророків.</p>

<p>На щастя, поет одужав. <strong>Шевченко </strong>на початку 1846 року остаточно укладає альбом своїх творів.</p>

<p>23 поезії за три роки &mdash; 1843, 1844, 1845 &mdash; заносить він до рукописного збірника й дає йому назву &laquo;<em>Три літа</em>&raquo;. Відкриває любовно витворений альбом вірш &laquo;<em>Чигрине, Чигрине...</em>&raquo;, написаний 19 лютого 1844 року, а завершує &laquo;<em>Заповіт</em>&raquo; від 25 грудня 1845 року.</p>

<p>&laquo;<em>Розрита могила</em>&raquo; розпочинається запитальною інвективою:</p>

<p>Світе тихий, краю милий,<br />
Моя Україно,<br />
За що тебе сплюндровано,<br />
За що, мамо, гинеш?<br />
Чи ти рано до схід сонця<br />
Богу не молилась,<br />
Чи ти діточок непевних<br />
Звичаю не вчила?</p>

<p>Важка хвороба наприкінці 1845 року і величезний психоемоційний струс, викликаний передчуттям смерті, схилили <strong>Шевченка </strong>до остаточного вибору своєї долі. Він бачив себе національним поетом, духовним провідником свого народу. Про це свідчить і автопортрет-шарж на зворотній сторінці рисунка пророка Єремії, а на сторінці третій, після сторінки другої із заголовком, поет подає епіграф зі Старого Завіту церковнослов&rsquo;янською мовою під назвою &laquo;<em>Молитва Ієремії пророка</em>&raquo;.</p>

<p>Що символізує пророк Єремія і за що молиться він у <strong>Шевченка</strong>, над чим його плач?</p>

<p>Покликання пророка &mdash; будити приспаний неволею дух свого народу, пробуджувати його свідомість і вести його за собою крізь терни випробувань задля здобуття волі й національної гідності. Єремія плаче над долею євреїв, які потрапили за гріхи батьків у неволю до своїх колишніх рабів. Князів їхніх страчено, старійшини не в пошані, молодь знемагає на рабській праці, а поети-пророки німіють. Цілковито виразна аналогія з Україною, очевидна проекція образу біблійного Єремії на своє, як поета і духовного провідника нації, покликання.</p>

<p>Укладаючи &laquo;<em>Три літа</em>&raquo; &mdash; цей своєрідний діалог із Богом за Україну, за українську людину, &mdash; <strong>Тарас Шевченко</strong> бачив свою долю як національного пророка, відповідального за виведення із &laquo;єгипетського полону&raquo; рідного народу навіть ціною власного фізичного буття.</p>

<p>Поетові тридцять один рік, а він болісно переживає нестримний лет часу й боїться &laquo;заснути навік-віки&raquo;, не полишивши за собою сліду. Його лякає більше сон на волі, ніж кайдани і смерть у неволі, тому він молить у Бога бодай злої долі, якщо не заслужив долі доброї:</p>

<p><em>Коли доброї жаль, Боже,<br />
То дай злої! злої!</em></p>

<p>Його болі й переживання &mdash; від кривди, заподіяної Україні, від нещасть свого народу, національного розбрату і згасання національної душі.</p>

<p><em>Доборолась Україна<br />
До самого краю.<br />
Гірше ляха свої діти<br />
Її розпинають.</em></p>

<p>Молодий <strong>Шевченко </strong>застерігає від братовбивчої ворожнечі, від засліплення сумнівною славою, здобутою на полі кривавої помсти, адже кров породжує кров, заздрість викликає насильство, історична непам&rsquo;ять зумовлює повторення гірких зрад і національних поразок.</p>
</p>

<p>Пересторога &mdash; важлива для <strong>Шевченка </strong>місія. Місія його слова, його &laquo;огня святого&raquo;. Поет безжалісно оскаржує розмежування національних сил під звабливим блиском легкої наживи, осуджує гріховне забуття минулих і нинішніх людських страждань, викликає Божу кару на голови тих, хто далі готовий ходити в ярмі, хто й далі розпинає найменшого брата, поривається віддати свій народ &laquo;в наругу сусідам&raquo;.</p>

<p>Болісне реагування <strong>Шевченка </strong>на трагічні історичні події мало благодатну мету: через співпереживання минулого, через драматичні врази &mdash; до пробудження національної свідомості, до морального очищення, оздоровлення духу. Тому, вважає він, вину за невільництво й руїну слід бачити насамперед у власних політичних помилках, у переродженні української душі, в чварах, яничарстві, в зраді рідної нації, свого народу.</p>

<p><strong>Шевченкове </strong>слово поверталося в Україну для того, щоб розбудити приспаний невільництвом дух, вселити у свідомість народу віру в кращий день, підняти націю на самоздійснення, запалити енергією творення нової долі.</p>

<p>Ніколи й ні в чому <strong>Шевченко </strong>не вивищував свій народ над іншими, взагалі не шукав у ньому рис, властивих тільки йому і більше нікому. Він був не просто людиною, був істинною Людиною в родовому значенні цього слова, &mdash; при тому, що був сином свого часу і свого народу, поділяв їхні вади у дрібному, але у великому йшов на багато літ попереду; про деякі речі міг висловитися так, як ми сьогодні не висловилися б, &mdash; але це тому, що був людиною правди і не пристосовувався до ідеальних уявлень, навіть власних. Не потребував ані тягтися до народу, ані нагинатися до нього, ані &laquo;діалектично&raquo; поєднувати одне з другим, як це доводилося робити багатьом і багатьом людям, чудовим, чесним, але поставленим долею на великій і часто непереходимій відстані від народу. Для нього народ не був теоретичною проблемою, ані навіть пошукуваною точкою опертя. Він сам був народ, бо жив його життям і поняттями.</p>

<p>Це була саме доля, тобто більше, ніж навіть цілковита посвята себе служінню рідному народові. Звідси, з одного боку, гнівне картання соціальної несправедливості, життєвої неправди, з другого, &mdash; пристрасне слово про героїчні моменти національної історії, пов&rsquo;язані з боротьбою за волю, про звитяжний дух народу, &mdash; але не задля його ідеалізації та самозамилування й гордощів, а з метою розбудити приспану національну свідомість і дух народу. Звідси &mdash; поєднання ідеї національного визволення й розвитку із соціальним переворотом і переустроєм, ототожнення вітчизни та її долі з трудящим людом та його долею; братерські почуття до всіх інших народів, крім колонізаторських елементів у них; чесний інтернаціоналізм, який знає свій обов&rsquo;язок перед уселюдською сім&rsquo;єю народів, проте має мужність і цій сім&rsquo;ї народів нагадати про її вселюдський обов&rsquo;язок перед своєю покривдженою нацією, без рівноправного утвердження якої світ буде неповний і несправедливий, отже, й не матиме виправдання перед совістю й розумом.</p>

<p>Відтак &mdash; ні на мить не вгаваючі пекельні муки душі за кривди своєї вітчизни, болісне переживання історичної несправедливості та різноманітної тупої погідливості з нею, титанізм ставання &laquo;на прю&raquo; з усіма ворожими силами, навіть із самим Богом за свій рідний народ, черпання сили в знедоленому трудовому люді й поривання підняти його до нового життя, до бою...</p>

<p>Велика любов покладає великі обов&rsquo;язки і дає великі права. І той, у кого тяжкі муки душі зродили слова палкої любові до своєї багатостраждальної вітчизни, той мав право говорити їй і найгіркіші слова болю, гніву і сорому. Адже одна тільки любов, одні лиш слова любові &mdash; не були б правдою і до правди не допровадили б. А він був покликаний сказати &laquo;святую правду на землі&raquo;, те нове слово, той &laquo;новий голос&raquo;, про які він молив &laquo;святую праведную матір&raquo;:</p>

<p><em>Пошли мені святеє слово,<br />
Святої правди голос новий!<br />
І слово розумом святим<br />
І оживи і просвіти!</em></p>

<p>Це огненне слово <strong>Шевченко </strong>явив з України і воно було водночас: словом любові до України, словом ненависті до її ворогів, словом нетерпимості і гніву супроти &laquo;злозачатих&raquo;, негідних синів самої України. Це велике триєдине слово <strong>Шевченка </strong>в Україні &laquo;святилось&raquo;, жило і множилось у серці народу, воно множилось і розросталось у словах спадкоємців Шевченкового духу &mdash; <strong>Франка, Лесі Українки, Ольги Кобилянської</strong> і ще багатьох-багатьох...</p>

<p>Тут &mdash; про один складник цього &laquo;триєдиного&raquo; слова. <strong>Шевченко </strong>&mdash; творець в українській літературі, в духовному житті України того потужного і нещадного духу національної &laquo;самокритики&raquo;, що завжди був потребою і передумовою великого соціального й національного руху, всякого великого національного відродження і змагання, &mdash; і який відтоді в українській літературі звучав невсипуще і гостро, ставши одним із провідних її мотивів (згадаймо мотиви національної &laquo;<em>ганьби</em>&raquo; в <strong>Лесі Українки</strong>, &laquo;<em>зради</em>&raquo; в <strong>Ольги Кобилянської</strong>, згадаймо знамените <strong>Франкове</strong>: &laquo;<em>...од сорому, який нащадків пізніх Палитиме, заснути я не можу</em>&raquo;).</p>

<p>Такі мотиви знайомі багатьом літературам світу, особливо ж літературам народів, які зазнали національного гніту, катастрофи чи занепаду й стали до великої історичної справи національного відродження. Виразні аналогії знайдемо у творчості <strong>Беранже</strong>, <strong>Гюго</strong>; у <strong>Лессінга, Гейне, Зейме</strong>, інших німецьких поетів-демократів першої половини XIX ст.; у <strong>Герцена, Чернишевського, Салтикова-Щедріна, В. Курочкіна</strong>, а особливо &mdash; у поетів національно-визвольної боротьби: <strong>Міцкевича, Петефі, Христо Ботева, Хосе Марті</strong>... Можна послатися і на високу хвилю національної самокритики у французькій літературі кінця XIX ст. (зокрема в <strong>Ромена Роллана</strong>) під впливом поразки у франко-прусській війні 1870 року і спричиненої нею національної депресії (а наскільки тяжчою була історична катастрофа України!). У всіх цих письменників знайдемо немало майже дослівних перегуків з нашими <strong>Шевченком, Франком, Лесею Українкою</strong>. І це не випадково: зіставні обставини дають зіставні наслідки.</p>

<p>Але водночас <strong>Шевченко </strong>дуже специфічний у характері і майже недосяжний в енергії картання &laquo;власного&raquo; панства, псевдопатріотизму, рабства, лакейства, сервілізму, оспалості, лінивства, втрати традицій героїчної боротьби за волю. Тут у нього є моменти глибокої внутрішньої спільності з великими поетами національних відроджень ряду інших народів Російської імперії.</p>

<p>Поезія <strong>Шевченка </strong>породжувала національний сором невситимим картанням перекиньства і мовчазного рабства, будила національну гордість славними історичними спогадами і одкровеннями любові, а ця гордість, щоразу наражаючись на смертельні образи принизливої дійсності, знову роз&rsquo;ятрювала сором. Так постійно живили одне друге, одне в друге переливалися і одне друге помножували &mdash; сором і гордість, любов і ненависть, віра і безнадія. Ця тяжка борня і болісне взаємозапліднення суперечних почуттів, ці живі згустки болю й муки &mdash; з мало знаною в світовій поезії силою виливалися в посланні &laquo;<em>І мертвим, і живим...</em>&raquo;, поезіях &laquo;<em>Чигрине, Чигрине...</em>&raquo;, &laquo;<em>Юродивий</em>&raquo;, &laquo;<em>Осія. Глава XIV. Подражаніє</em>&raquo; та багатьох інших.</p>

<p>Поет наче свідомо роз&rsquo;ятрював національний сором: ним, як і національною гордістю, національними спогадами, він мовби хотів переродити цілу націю, змінити її історичну долю. Як великий подвижник, він переймає на самого себе її гріхи і нечестя, кличе себе за них до одвіту, карається тим, чим не завинив, говорить &laquo;ми&raquo; там, де міг і повинен був би сказати &laquo;ви&raquo;!</p>

<p>Зрозуміла річ, по-різному говорив <strong>Шевченко </strong>про рабів невільних, рабів по сліпоті, &laquo;рабов рабів&raquo; (його образ) &mdash; і про рабів самопосвятних, рабів щирих, рабів усердних і пильнуючих у своєму рабстві, рабів по привілейованому становищу, рабів по панству. Першим він то співчував, то докоряв, а на других накликав люті кари.</p>

<p>З непомірного сорому й болю за всіх народжувалось і &laquo;огромне&raquo; (<strong>Франко</strong>) слово за всіх. Воно було в ріст з тою історичною місією, яку <strong>Шевченко </strong>свідомо на нього поклав: викувати до &laquo;старого плуга&raquo; &laquo;новий леміш і чересло&raquo;, &laquo;розпанахати погане, гниле серце, трудне&raquo; своєї нації &mdash; &laquo;вицідити сукровату&raquo; і налляти &laquo;живої козацької тії крові, чистої, святої!!!&raquo;. Саме такий національно-рятівничий сенс мають нескінченні картання &laquo;невірних дітей&raquo; України, їх &laquo;криводушія і зради&raquo;, що часто переростають у несамовиті прокляття цілої нації, &laquo;гріховної утроби&raquo; України.</p>

<p>У <strong>Шевченка </strong>було дві України: Україна як неперехідне начало і Україна як історичний момент. Україна &mdash; мати і Україна &mdash; заблуда. Україна непорочна і Україна &laquo;розтленная&raquo;. Україна &laquo;лицарів&raquo; і Україна &laquo;рабів, підніжок&raquo;. Цю другу, історично спотворену й історично минущу Україну йому доводилося картати і проклинати заради першої, України історично неперехідної.</p>

<p>Чи міг <strong>Шевченко </strong>картати, крім українського пана, ще й українського козака, чи міг уражати й клясти просто українця як репрезентанта нації? Прочитаймо містерію &laquo;<em>Великий льох</em>&raquo; або вірш &laquo;<em>П.С.</em>&raquo;:</p>

<p><em>...Люде, люде!<br />
За шмат гнилої ковбаси<br />
У вас хоч матір попроси,<br />
То оддасте. Не жаль на його,<br />
На п&rsquo;яного Петра кривого.<br />
А жаль великий на людей,<br />
На тих юродивих дітей!</em></p>

<p>Прочитаймо його полум&rsquo;яні сатири про &laquo;царів&raquo;, цілий цикл високої ідейної напруги творів, головний мотив яких: люди самі своїм рабством &laquo;заслужили&raquo; собі &laquo;царів&raquo; і терплять їх через свою ницість:</p>
</p>

<p><em>О люди! люди небораки!<br />
Нащо здалися вам царі?<br />
Нащо здалися вам псарі?<br />
Ви ж таки люди, не собаки!</em></p>

<p>Тут уже національна &laquo;самокритика&raquo; виростає в &laquo;критику&raquo; людства, а &laquo;національний сором&raquo; входить у &laquo;загальнолюдський сором&raquo;.</p>

<p>Нещадний критичний перегляд національної історії &mdash; один з головних мотивів Шевченкової поезії. Але водночас <strong>Шевченко </strong>підносив справді героїчні сторінки української історії і захищав їх від фальсифікації, претензій і зазіхань ворогів, особливо царизму, який споконвічне українське оголошував своїм.</p>

<p>Любов до вітчизни в <strong>Шевченка </strong>не сліпа й фанатично догідлива, а зряча і невблаганна; ця любов не заціловувала рани й виразки, а випалювала їх. Ця любов була вільна від часто властивого репрезентантам пригноблених, покривджених націй поганого тону прилипливості, запобігань, клянчення та специфічної занудливості бідного родича або невизнаного достойника. Ні, це була та любов, яка висталювала тон і почуття власної гідності. А що вищою і змістовнішою ставала ця гідність, то драматичніші переживання відкривала вона, бо всюди наражалася на образи й стрічала приниження; то гнівніше обурювалася вона проти своїх соплемінників, бо бачила їхню нечутливість до честі, їхню притерпілість до безчестя; то ненормальнішим і неймовірнішим, ганебно божевільним виявлявся узвичаєний &laquo;нормальний&raquo; порядок речей, бо здоровий глузд обивателя-раба <strong>Шевченко </strong>сприймав як найпідліше безглуздя, &mdash; і то гостріше пекла туга за &laquo;божевіллям&raquo; благородства, гідності й честі, &laquo;божевіллям&raquo; подвигу, ця вічно насущна туга (&laquo;<em>Юродивий</em>&raquo;).</p>

<p>Тим-то <strong>Шевченко </strong>в історії свого народу знаходив і прославляв це святе &laquo;божевілля&raquo; подвигу і сам ним був. І сам втілював у собі невикоріниму творчу силу свого народу, саме вже існування якого всупереч усім пророцтвам та приписам було отим &laquo;божевіллям&raquo; історичного подвигу.</p>

<p>Тим-то віра в Україну &laquo;возобновлялась&raquo;, як &laquo;возобновлялась&raquo; у простому люді й сама не раз похована, покинута пансько-інтелігентським &laquo;цвітом нації&raquo; Україна.</p>

<p>Тим-то, за надзвичайної драматичної складності образу вітчизни у <strong>Шевченка</strong>, в якому протиборються такі полярні й тяжкі емоції та рефлексії, &mdash; цей образ є однозначним, святим і зобов&rsquo;язуючим.</p>

<p>Про <strong>Шевченка </strong>не раз говорилося, що він один урятував цілу націю. Тут треба застерегти від надто буквального й прямолінійного розуміння цієї формули. <strong>Шевченка </strong>породив і висунув для справи свого визволення сам український народ; отже, ним він сам себе рятував, власними силами, а не чиєюсь милістю чи збігом історичних обставин. Звичайно ж, в Україні й до <strong>Шевченка </strong>була жива політична думка, зберігалася й виборювалася історична традиція, жеврів, а часом і спалахував яскраво й грізно бунтарський дух у народові, відроджувалася нова національна література &mdash; все це й створило самого <strong>Шевченка</strong>; але саме він сконденсував у собі ці розрізнені елементи історичного самоусвідомлення народу, вияви його живої душі, востократ помножив їхню потугу і прометеївським смолоскипом написав вогненні скрижалі своєму народові. Вели ж його не гординя й не чванливе месіанство, а справедливість і любов:</p>

<p>Я так її, я так люблю<br />
Мою Україну убогу,<br />
Що проклену святого Бога,<br />
За неї душу погублю!</p>

<p>Ось що тут найголовніше, ось у чому розгадка і болю, і любові, і богоборства: &laquo;<em>мою Україну убогу</em>&raquo;. Тут узагалі межа між любов&rsquo;ю до народу і самовозвеличенням у народі, між патріотизмом і великодержавницькими або богоносними претензіями, для яких народ є лише знаряддям, а не метою.</p>

<p>Ця любов давала <strong>Шевченкові </strong>право не вірити панській любові до народу, давала снагу нещадно розвінчувати панську велеречивість. Один із найразючіших мотивів усієї Шевченкової поезії &mdash; постійне й невідступне викриття фальшу панського народолюбства, &laquo;братолюбної&raquo; фразеології великих і малих панів, не підкріпленої реальністю їхнього життя, їхньої соціальної практики, суперечної з нею:</p>

<p><em>Ви любите на братові<br />
Шкуру, а не душу!<br />
Та й лупите по закону...</em></p>

<p>Дуже &laquo;неделікатні&raquo;, дуже &laquo;грубі&raquo; слова говорив <strong>Шевченко </strong>прекраснодушним витіям братолюбія... Та, видно ж, неспроста говорив. Видно, великого поширення набули спроби обдурити народ отією &laquo;любов&rsquo;ю&raquo;, спроби сховатися за нею від чесного соціального розрахунку; видно, в міру назрівання і загострення кризи кріпосництва багато хто із &laquo;благородно мислячих&raquo; власників живих душ сподівався потопити в риториці питання про реальне визволення селян. І справді, навіть найзагальніший погляд на соціально-політичну боротьбу навколо кріпацтва та його скасування показує, наскільки прозірливо вбачав <strong>Шевченко </strong>велику небезпеку в крутійстві та словоблудстві ліберального панства, в його політичних маневрах, спрямованих на те, щоб поєднати благородство поглядів з добрими прибутками від маєтків, а пізніше &mdash; &laquo;визволення&raquo; селян із збереженням тих прибутків та своїх класових позицій і привілеїв...</p>

<p>Отож цілком закономірно, що кріпосництво, панщина &mdash; одна з найголовніших тем Шевченкової поезії. Бо закріпачення, як і пов&rsquo;язане з ним національне поневолення, &mdash; найбільше лихо його народу. В 40-ві й 50-ті роки XIX ст. в усій Росії не було другого поета, який так безкомпромісно, послідовно й сміливо таврував би кріпацтво і кріпосників, показував увесь жах панських знущань над селянством, усю нелюдськість системи власності на людей.</p>

<p>Для <strong>Шевченка </strong>світ поділився навпіл: по один бік ті &laquo;сиротини&raquo;, з яких &laquo;<em>латану свитину... з шкурою знімають</em>&raquo;, а по другий &mdash; панство... &laquo;<em>в серебрі та златі, Мов кабани годовані, Пикаті, пузаті</em>&raquo;. Страшна картина панських злодійств поставала перед його зором, просвітленим великою любов&rsquo;ю до народу, умудреним приналежністю до найнижчих низів цього народу, вигостреним найсуворішою наукою &mdash; особистим кріпацьким досвідом.</p>

<p>З усієї панської породи найогиднішим <strong>Шевченкові </strong>був той тип пана, що &laquo;в<em>ольнодумствує в шинку</em>&raquo; із мужиками. Не тому, звичайно, що вольнодумствує, і не тому, що в шинку, і не тому, що з мужиками. А тому, що розуміє по-одному, а чинить по-другому. Тому, що мало йому дерти шкуру з &laquo;братів незрящих, гречкосіїв&raquo;, а треба ще й при цьому одурити їх своїм братолюбієм, притупити, приспати їхню природну недовіру й ворожість до пана.</p>

<p>Сам же <strong>Шевченко</strong>, на початку 40-х років переживши короткий період надії на те, що гарячим словом правди пощастить переконати &laquo;земляків&raquo; певного роду &laquo;обняти найменшого брата&raquo; (до речі, заклик не випадковий, досить характерний для тієї доби і, можливо, навіяний ідеями і фразеологією слов&rsquo;янофільства), &mdash; переживши ці короткочасні ілюзії, більше ніколи не повертався до них, не вірив у примирення панів і селян, взаємну згоду між ними, твердо виходив з того, що щасливе життя селянства можливе було б лише тоді,</p>

<p><em>Якби не осталось<br />
Сліду панського в Украйні.</em></p>

<p><strong>Шевченко </strong>кілька днів не дожив до опублікування маніфесту про визволення селян. Але, звісно, чув про нього, чекав на нього. Мабуть, він би і порадував його: все-таки воля, &mdash; і засмутив: не та воля! Втім, не будемо гадати. Знаємо тільки, що він думав так, як народ, &mdash; отже, і поставився б по-народному.</p>

<p>Ще в середині 40-х років, у той час, коли значна частина, якщо не більшість, волелюбних громадян Російської імперії не могла ще говорити про &laquo;Государя&raquo;, &laquo;Отца&raquo;, &laquo;Вождя Русского народа&raquo; без вірнопідданого &laquo;содроганія&raquo; і &laquo;благоговенія&raquo;, &mdash; <strong>Шевченко </strong>зробив царя і царицю об&rsquo;єктом комедії (&laquo;<em>Сон</em>&raquo;) і сказав на адресу російських царів страшні, немислимі тоді слова: &laquo;<em>Кати! кати! людоїди!</em>&raquo;. Сьогодні нам навіть важко уявити всю міру безстрашності такої думки, таких слів для того часу. Як і ту політичну мудрість, що була для цього потрібна.</p>

<p>У той час, коли <strong>Петро І</strong> і <strong>Катерина II</strong> були мало не канонізованими святими Російської імперії, найбільшими святощами імперського іконостаса (&laquo;<em>Паллада русская &mdash; бессмертная матерь отечества Екатерина... Отец отечества Петр...</em>&raquo; ), &mdash; Шевченко кинув у вічі і їхнім духовним нащадкам, і російсько-українським казенним патріотам слова невмирущої правди:</p>

<p><em>Це той первий, що розпинав<br />
Нашу Україну,<br />
А вторая доканала<br />
Вдову сиротину.</em></p>

<p>Щоб зрозуміти їхню приголомшливу сміливість і викривальну силу, треба враховувати історичний контекст, ідеологічну атмосферу, словесно-стилістичний &laquo;етикет&raquo; доби, навіть її мовні стереотипи. Дослідники вже звертали увагу на те, як послідовно <strong>Шевченко</strong>, пародіюючи і &laquo;вивертаючи&raquo; пропагандистські штампи царизму, спростовував його основоположні ідеологічні формули, а не тільки жаргон політичного побуту. Ось ще один приклад. Улюбленим образом, до якого неодмінно зверталися під найпатетичнішу хвилю всі, хто хотів невідпорно возславити царя, був образ безмежності його володінь і всепроникності його недріманного ока.</p>

<p>Істинну ціну патетичній риториці склав <strong>Шевченків </strong>нещадний сарказм:</p>

<p><em>У нас же й світа, як на те &mdash;<br />
Одна Сибір неісходима,<br />
А тюрм! а люду!.. Що й лічить!<br />
Од молдованина до фіна<br />
На всіх язиках все мовчить,<br />
Бо благоденствує!</em></p>

<p>Відтоді <strong>Шевченко </strong>не проминає, здається, жодної нагоди, щоб вилити свій гнів на &laquo;коронованих катів&raquo;, свою зневагу й насмішку. Знаходить найнищівніші, найглузливіші слова для них, і не задовольняється, і шукає знову й знову. Вражає широчезний, безприкладний у всій світовій поезії (крім, хіба що, біблійних псалмів і пророцтв) ідейно-емоційний діапазон негації &mdash; від гніву (&laquo;<em>Безбожний царю! творче зла! Правди гонителю жестокий! Чого накоїв на землі!..</em>&raquo;, &laquo;<em>Дивітеся ж, о! матері! Що роблять іроди царі!</em>&raquo;) до огиди (&laquo;<em>Спаси ти нас... од п&rsquo;яного царя-владики!</em>&raquo;); від глумливої зневаги (&laquo;<em>Плач великий Вомєсто львичищого рика Почують люде. І той плач, Нікчемний, довгий і поганий, Межи людьми во притчу стане, Самодержавний отой плач!</em>&raquo;) &mdash; до зверхньої досади (&laquo;<em>Аж ось лихий царя несе</em>&raquo;) або бридливого жалю з нікчеми, для якого не існує вічних радощів життя і барв світу і котрий тільки й думає, &laquo;<em>який би ретязь ще сплести</em>&raquo;.</p>

<p>Що особливо характерне для <strong>Шевченка</strong>, так це отой незрівнянний зверхній тон мови про царя, який зустрінемо ще хіба в<strong> Беранже</strong> і в <strong>Петефі</strong>, &mdash; але ж ті писали про своїх королів у революційну пору, коли народ скидав їх або ж збирався це зробити, а <strong>Шевченко </strong>&mdash; в час глухої реакції, коли до загальнонародного руху було ще далеко, коли так далеко ще майже нічиї думки не сягали, а що в літературі їх тоді один <strong>Шевченко</strong> на всю Росію висловив &mdash; це історичний факт. Мабуть, крім глибини політичної думки та зрілості оцінки, тут позначилися ще й &laquo;козацький&raquo; темперамент, традиція демократизму, відчуття незалежності й гідності, суто народне внутрішнє почуття вищості над панством і владою, яке знайдемо в народних казках, анекдотах, прислів&rsquo;ях, піснях, у всій народній поезії...</p>

<p>І ще: <strong>Шевченкова </strong>огида до царів раз у раз обертається прикрим подивом або й гнівом на тих, хто їх терпить і хто їм молиться, &mdash; на людей, на рід людський.</p>

<p>І коли <strong>Шевченко </strong>говорить про те, яку кару накликають на себе люди своїм нерозумієм, то гіршої, ніж владарювання царя, уявити не може:</p>

<p><em>І праведно Господь великий...<br />
. . . . . . . . . . . . . . . . . . . . . . . . . . .<br />
Вомісто кроткого пророка...<br />
Царя вам повелів надать!</em></p>

<p>За всієї селянської незлобивості <strong>Шевченко </strong>незмінно, без жалю і з гіркою втіхою &laquo;скубе і патрає&raquo; у своїх віршах &laquo;святопомазані чуприни&raquo;.</p>

<p>Воля, воля і правда &mdash; це те, що з найбільшою святістю знову й знову звучить у поезії і є останньою метою невсипущої людської борні.</p>

<p>Зі становища свого уярмленого народу, занапащеної України <strong>Шевченко </strong>звертався до слов&rsquo;янської ідеї, у слов&rsquo;янстві шукав спільника по долі й роботі відродження, покріплення у вірі й надії. Біль неволі української породив у <strong>Шевченка </strong>і вболівання за інші поневолені слов&rsquo;янські народи, а думка про визволення, відродження України &mdash; думку про спільну боротьбу й братання всіх слов&rsquo;ян. Звідси і подібне, й відмінне з речниками &laquo;слов&rsquo;янської взаємності&raquo;, з панславістами й слов&rsquo;янофілами. Подібне &mdash; в пов&rsquo;язанні долі свого народу з долею інших слов&rsquo;ян, відмінне &mdash; в характері цього пов&rsquo;язання та в самому ідеалі слов&rsquo;янського співжиття.</p>

<p>У XIX столітті багато дослідників говорило про слов&rsquo;янофільство <strong>Шевченка</strong>. Так, <strong>І. Франко</strong> писав, що й через півстоліття &laquo;<em>свідомі українці не перестають бути слов&rsquo;янофілами в дусі Коллара й Шевченка</em>&raquo;. Тобто одним і тим самим терміном &mdash; &laquo;<em>слов&rsquo;янофільство</em>&raquo; &mdash; в різних випадках називаються зовсім різні речі. В останньому випадку &mdash; ідея рівноправного співжиття всіх слов&rsquo;янських народів у вільному союзі.</p>

<p>Український романтизм, від якого невіддільний ранній <strong>Шевченко</strong>, був специфічною складовою частиною слов&rsquo;янського відродження (яке відбувалося в контексті європейських національних рухів &mdash; так званої &laquo;доби націй&raquo; &mdash; після Великої французької революції та наполеонівських воєн). Скажімо, чеські та словацькі дослідники виразно наголошують зв&rsquo;язок між ними, а деякі вважають &laquo;<em>Енеїду</em>&raquo; <strong>Котляревського </strong>одним із найраніших явищ усього слов&rsquo;янського відродження взагалі. Особливо багато важила тут діяльність <strong>П.-Й. Шафарика</strong>, який глибоко симпатизував Україні і своїми поглядами впливав на ставлення до неї в усьому слов&rsquo;янському і не тільки слов&rsquo;янському світі. Взагалі він чи не найбільше зробив для того, щоб слов&rsquo;яни усвідомили багатоманітність своєї родини і пізнавали самих себе. Не випадкова ж та сердечна дяка, яку склав йому <strong>Шевченко</strong>. На думку <strong>І. Франка</strong>, був <strong>Шевченко </strong>обізнаний і зі славетною свого часу працею <strong>Я. Коллара</strong> &laquo;<em>Про літературну взаємність між різними племенами та говірками слов&rsquo;янської нації</em>&raquo; (1836) &mdash; її переклад російською мовою був надрукований 1838 року в &laquo;<em>Московских ведомостях</em>&raquo;, а 1840 &mdash; в &laquo;<em>Отечественных записках</em>&raquo; (у перекладі<strong> І. Срезневського</strong>). &laquo;<em>З сього другого перекладу</em>, &mdash; каже <strong>І. Франко</strong>, &mdash; <em>знав, мабуть, сю розправу й Шевченко, у котрого іменно в р. 1840 бачимо перші проблиски думок про слов&rsquo;янщину</em>&raquo;.</p>

<p>Шевченко у 40-ві роки поділяв загальне захоплення слов&rsquo;янолюбців <strong>Колларом</strong> і <strong>Шафариком</strong>, шанував їх і пізніше, але його світогляд розвивався в бік поєднання національного визволення з соціальним; і свої надії він дедалі більше пов&rsquo;язував не так із слов&rsquo;янством самим по собі, як із внутрішнім вибухом у самій Російській імперії, з самим українським народом.</p>

<p>У всьому цьому &mdash; корінна особливість його позиції у слов&rsquo;янській та українській справі, що відрізняла його і від західних слов&rsquo;янських будителів та відроджувачів, і від російських слов&rsquo;янофілів, і від українофілів та навіть кирило-мефодіївських братчиків. А тема слов&rsquo;янства з&rsquo;явилася в його творчості ще до знайомства з майбутніми організаторами братства.</p>

<p>Як відомо, головний програмовий документ Кирило-Мефодіївського братства &mdash; &laquo;<em>Книга буття українського народу</em>&raquo;. Нагадуючи &laquo;<em>Книги народу польського і пілігримства польського</em>&raquo; <strong>А. Міцкевича</strong> і позначена їхнім впливом, вона є, проте, цілком самостійним документом національно-політичної думки. Деякі дослідники приписували її авторство <strong>Т. Шевченкові</strong>, але більшість вважає, що написав її <strong>М. Костомаров</strong> (як він сам і свідчив на слідстві), можливо, не без участі інших братчиків (щодо форми і міри цієї участі існують різні припущення) та не без впливу <strong>Шевченка </strong>на окремі моменти змісту.</p>

<p>У всякому разі, поряд з думками, близькими до типових слов&rsquo;янофільських кліше (ідеалізація &laquo;<em>слов&rsquo;янського племені</em>&raquo;, його минулого; опертя на християнство, але, правда, без вивищення православ&rsquo;я над католицизмом і протестанством і з поверненням йому, мовляв, первісного людяносправедливого змісту, спотвореного панством і вищим духовенством, &mdash; це те, чого не було у слов&rsquo;янофілів), тут були й ідеї, зовсім нечувані для &laquo;класичного&raquo; слов&rsquo;янофільства, ідеї демократичні й об&rsquo;єктивно революційні на той час &mdash; близькі <strong>Шевченкові</strong> або власне &laquo;<em>шевченківські</em>&raquo;. Це &mdash; ідеї соціальної рівності та політичної свободи, гостре засудження самодержавства і панства, експлуатації, закріпачення України, слова гніву на адресу <strong>Петра І</strong> та <strong>Катерини II</strong> за поневолення України та й взагалі на адресу царизму; схвальна згадка про декабристів; ідея федеративної республіки. Вславляння козацької традиції теж мало об&rsquo;єктивно демократичний і прогресивний зміст (попри деяку ідеалізацію й ігнорування соціальних суперечностей), &mdash; оскільки мало антикріпосницьку спрямованість (зокрема, вперту боротьбу царату проти козацтва і ліквідацію Запорозької Січі слушно пояснювано страхом перед духом волі народної і тим, що Січ і козацтво стали останнім оплотом сил, які протистояли закріпаченню). У &laquo;<em>Книзі буття українського народу</em>&raquo; з великою силою і пафосом звучить ідея національної і політичної суверенності України. А майбутня слов&rsquo;янська федерація мислилася як братерське співжиття народів &laquo;нерозділимо і незмісимо&raquo;, тобто без роз&rsquo;єднання, але й без злиття, без втрати незалежності: у Союзі Слов&rsquo;янськім Речей Посполитих (республік), без пана і без холопа.</p>

<p>Ця програма була однією з найрадикальніших у тогочасній Європі і не мала собі рівних у слов&rsquo;янському світі.</p>

<p>Багато висловлювалося припущень про те, під чиїм впливом зародилися <strong>Шевченкові </strong>думки про слов&rsquo;янство: кирило-мефодіївців; декабристів; <strong>Міцкевича, Ганки, Коллара, Шафарика</strong>; російських слов&rsquo;янофілів тощо. Проте загалом справа, мабуть, простіша. Хіба у великого поета ідеї народжуються тільки з прочитаного або почутого, під впливом чужих думок? Вони народжуються з життя, з болю, з долі народної, що промовляє його генієм. З духовного потенціалу цього генія, елементом якого (потенціалу) &mdash; але не вирішальним, лише допоміжним! &mdash; можуть бути і оті &laquo;впливи&raquo;. А потім і з усієї інтелектуальної атмосфери, в якій він живе, &mdash; і тут знову неминучі &laquo;впливи&raquo;, але, знов-таки, вони не джерело ідей великого поета, вони хіба що створюють рельєф річища, по якому ці думки течуть. Або інакше: народжує сам геній, а літературний вплив може відіграти роль &laquo;сповитухи&raquo; при цьому.</p>

<p>У всякому разі, коли йдеться про схожі або споріднені поетичні ідеї, варто не тільки дошукуватися, хто на кого впливав, а й брати їх як суверенні змістом і, порівнюючи ці суверенні змісти, намагатися з&rsquo;ясувати об&rsquo;єктивні життєві та суб&rsquo;єктивні ідеологічно-духовні причини схожості і відмінності. При цьому дуже часто виявляється, що подібне або близьке зовні (тематично, фразеологічно, вживаними поняттями) виявляється віддаленим або й протилежним внутрішньо, своїм істинним змістом.</p>

<p>Саме так стоїть справа з деякими мотивами, що зовні начебто зближують <strong>Шевченка </strong>(особливо раннього) зі слов&rsquo;янофілами. Це &mdash; поетизація минулого, шукання в минулому уроку й докору сучасності, неминущих цінностей; національний біль, протест проти національного приниження і плекання національної гордості; заперечення чужої мудрості, картання &laquo;куцого німця&raquo; тощо; пояснення причин слов&rsquo;янського розбрату; заклик до об&rsquo;єднання слов&rsquo;ян та інші...</p>

<p><strong>Шевченко </strong>високо цінував боротьбу за волю, відчайдушність і самопожертву, великість вдач і доль, які народжувалися в обороні рідної землі, нескореність і незмиренність &mdash; усе те, чого, на його думку, бракувало сучасникам. Це теж був урок минулого сучасності, але з того уроку видобувалися зовсім інші цінності... У <strong>Шевченка </strong>набагато тверезіший і, можна сказати, глибший підхід до історії, гіркіше і мужніше її розуміння. Він не втішає себе ілюзіями, він розуміє, що все минає не для того, щоб повернутися. І народ ніколи не поверне собі втраченого в тому самому вигляді. Відчуття неповоротності руху від самого початку було властиве поетичній філософії <strong>Шевченка</strong>. &laquo;<em>Було колись &mdash; минулося, не вернеться знову</em>&raquo;. <strong>Шевченко </strong>хоче нової України, а в минулому шукає традицій волі й героїзму, щоб знайти надію, приклад, силу для боротьби за цю нову Україну, зрештою &mdash; історичне право на неї.</p>

<p>Нарешті треба нагадати, що <strong>Шевченко </strong>досить швидко подолав ідеалізацію минувшини, козацтва, виробив об&rsquo;єктивніший і критичніший погляд (який, звісно, не відкидав героїчних сторінок української історії). А коли та ідеалізація стала &laquo;модною&raquo; (не в останню чергу під впливом слов&rsquo;янофільських та українофільських захоплень), коли вона стала набирати об&rsquo;єктивно консервативно-ретроградного характеру в &laquo;патріотичних&raquo; панків тощо, &mdash; <strong>Шевченко </strong>різко виступив проти неї, показавши її фальш і ще раз підкресливши, що саме він цінує в історії свого народу, які уроки з неї виводить.</p>

<p>Характерно, що <strong>Шевченко </strong>в посланні &laquo;<em>І мертвим, і живим...</em>&raquo; своє гостре викриття фальшивої ідеалізації історії України, надто гетьманства, розгортає в контексті загальної саркастичної характеристики слов&rsquo;янофільської моди. Дуже точно і справедливо визначає він її панську природу і книжне, теоретичне походження &mdash; на відміну від свого народного почуття України. Не приховує іронії і щодо захоплення панів-українофілів (чи то українських слов&rsquo;янофілів) проблемами, кажучи по-сучасному, зарубіжних слов&rsquo;ян. Справді: так бідкаються клопотами далеких братів.... наче в себе немає клопотів; так їм співчувають, що й свого реального становища не бачать.</p>

        </div>

    </body>
</html>
