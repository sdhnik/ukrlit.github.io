<!DOCTYPE html>
<html class="no-js">
    <head>
        <meta charset="utf-8">
        <meta http-equiv="X-UA-Compatible" content="IE=edge,chrome=1">
        <title>Ярослав Михайлович Стельмах</title>
        <meta name="description" content="">
        <meta name="viewport" content="user-scalable=no, width=device-width, initial-scale=1, maximum-scale=1">

        <link href='//fonts.googleapis.com/css?family=Open+Sans:400,400italic,700,700italic|Forum&subset=latin,cyrillic-ext,cyrillic' rel='stylesheet' type='text/css'>

        <link rel="stylesheet" href="/ukrlit.github.io/html/css/textstyle.css">
        
    </head>
    <body>
        <div class="textwrap">
<h2>Химера лісового озера, або Митькозавр із Юрківки</h2>

<p><em><strong>(Скорочено)</strong></em></p>

<h3>Розділ І</h3>

<p><em>Зоологя і комахи. &laquo;Відпустіть нас до бабусі&raquo;</em></p>

<img src="/ukrlit.github.io/html/r4/date/date_r4_2_4/pic_1.jpg" alt="" class="img-thumbnail img-left"><p>Коли ми склали іспити і п&#39;ятий рік навчання нарешті скінчився, на збори, присвячені цій знаменній події, прийшла і вчителька ботаніки Ірина Семенівна.</p>

<p>&mdash; Любі дітки! &mdash; вона завжди казала &laquo;дітки&raquo; чи &laquo;діточки&raquo;. &mdash; Ви вже учні шостого класу, з чим я вас вітаю і повністю приєднуюсь до тих хороших побажань, які ви щойно почули від присутніх тут педагогів. Хочу вам ще раз нагадати &mdash; учитися в шостому класі де в чому легше, а де в чому трудніше, ніж у п&#39;ятому. Ми з вами, зокрема, будемо вивчати зоологію...</p>

<p>Той, хто не знав нашої ботанічки, міг би подумати, що цілісінькими днями ми тільки й сушили голови над тим, як би під її керівництвом ще глибше зрозуміти навколишній світ. Насправді ж ми мало любили ботаніку, та й не можу сказати, щоб і зоологія вигравала в нашій хлоп&#39;ячій уяві привабливими веселковими барвами.</p>

<p>&mdash; Так от, любі діточки, &mdash; правила далі ботанічка, &mdash; для того, щоб збудити вашу цікавість до нового предмета, щоб продовжити добру традицію наших старших класів, вам треба за літо зібрати колекцію комах.</p>

<p>&mdash; Ого, &mdash; перебив її Шумило, &mdash; та якщо всі школи візьмуться до цього діла, наступного літа вже не буде чого ловити...</p>

<p>&mdash; Пам&#39;ятаєте, я розповідала вам, як збирати таку колекцію?..</p>

<p>Тепер і я згадав стоси невеликих коробок із скляним верхом, що припадали порохом у кабінеті зоології.</p>

<p>&mdash; А можна вдвох збирати одну колекцію? &mdash; схопився з місця Митько.</p>

<p>&mdash; Можна, тільки щоб і видно було, що її робили двоє. Така колекція має бути більшою і кращою... Тільки не так, як у минулому році.</p>

<p>Цим вона натякала на гербарій рідного краю, який треба було зібрати минулого літа. Тоді ми й не думали збирати його, а потім Митько таки знайшов якийсь гербарій, ми його підписали і здали, навіть не поцікавившись, що воно таке. А потім до школи прибіг старший Митьків брат, з голосним скандалом забрав той альбом і нам&#39;яв Митькові вуха. Виявилося, що то гербарій зовсім не рідного краю, бо містив зразки рослин Далекого Сходу, по-друге, він належав навіть і не Митьковому братові, а котромусь із його приятелів. А по-третє, з&#39;ясувалося &mdash; приятель теж узяв його на два дні в себе на роботі.</p>

<p>&mdash; Чому тебе та колекція муляє? &mdash; запитав я Митька, коли йшли додому. &mdash; І звідки така зацікавленість?</p>

<p>&mdash; А тому, що тепер нас точно відпустять до моєї бабусі!</p>

<p>Тут слід зазначити, що ми з Митьком давно мріяли поїхати до Юрківки, села, де жила Митькова бабуся...</p>

<p>&mdash; Уявляєш собі? &mdash; казав Митько. &mdash; Ліс. А в лісі озеро. А на березі курінь. А в курені &mdash; ми. А поруч багаття. І казанок із юшкою. І роби собі, що хочеш. Хоч на голові стій. А кругом &mdash; ні душі.</p>

<p>Отож ми й докучали моїм батькам (Митькові були не проти), канючили мало не щодня:</p>

<p>&mdash; Відпустіть, ну відпустіть нас до бабусі!</p>

<p>Але батьки дуже сумнівались, чи піде це на користь у першу чергу самій бабусі, а потім уже нам.</p>

<p>&mdash; Уявляю, що вони там вироблятимуть, &mdash; хитала головою мама.</p>

<p>&mdash; Двоє лобуряк на голову старенькій жінці, &mdash; і собі докидав тато.</p>

<p>І тільки моя бабуся підтримувала нас:</p>

<p>&mdash; Не такій уже старенькій, &mdash; казала вона. &mdash; Ми з нею однолітки.</p>

<p>&mdash; Хоч і не старенька, &mdash; мовив тато, &mdash; а коли б вам, мамо, вони обоє сіли на шию на три тижні, то ще невідомо, якої б ви заспівали.</p>

<p>&mdash; О, я була б тільки щасливою, &mdash; не здавалась бабуся. &mdash; Село, річка, ліс, два юні джентельмени. Певно, я знову відчула б себе молодою.</p>

<p>&mdash; Боюсь, що ненадовго, &mdash; обізвалась мама. &mdash; Господи, як ви мені вже набридли з цим селом!</p>

<p>&mdash; Невже ви хочете, Оксано Павлівно, &mdash; втрутивсь нарешті у розмову й Митько, &mdash; щоб ваш син, а заодно і його перший приятель ціле літо нудились у місті, де все кругом &mdash; і пилюга, і розжарені спекотні вулиці &mdash; навіває сумні думки і сприяє передчасному старінню наших організмів? &mdash; (Цю промову він підготував заздалегідь). &mdash; А хіба існує кращий відпочинок, ніж там, у селі, злитися з природою після важкої праці і успішного закінчення п&#39;ятого класу?</p>

<p>&mdash; Не дуже-то ви й перепрацювались, &mdash; кволо посміхнулась мама.</p>

<p>&mdash; А того, хто не принесе першого вересня колекцію до школи, не переведуть у шостий клас.</p>

<p>&mdash; Так уже й не переведуть? &mdash; не повірила мама, але видно було, що Митькові слова таки надщербили її несхитність і стрілка маминої впевненості гойднулась у нашу сторону.</p>

<p>&mdash; А може, й просто двійку поставлять, &mdash; не здававсь Митько. &mdash; А кого порадує двійка у перший же день навчання? Це на весь навчальний рік може настрій зіпсувати.</p>

<p>&mdash; Еге ж, &mdash; знов усміхнулась мама, &mdash; вам зіпсуєш... Ну, то як? &mdash; звернулась до тата.</p>

<p>Я відчув, що дмухнуло сприятливим вітром.</p>

<p>&mdash; Та хай уже їдуть, &mdash; одмахнувсь він. &mdash; А то ж спокою не даватимуть ціле літо. Тільки щоб бабусю слухали.</p>

<p>&mdash; Ура! &mdash; закричали ми й вибігли з кухні, але в перед покої на мить затримались.</p>

<p>&mdash; Чула? Чула? &mdash; сміявсь тато. &mdash; &laquo;Передчасному старінню наших організмів&raquo;, га?</p>

<p>&mdash; І настрій у них на цілий рік зіпсується!</p>

<p>&mdash; Ех, ти, &mdash; закинув я Митькові, &mdash; то це ж вони з нас глузують!</p>

<p>&mdash; Ага, &mdash; почухав він потилицю, &mdash; переборщили трохи. Ну, та нічого. Головне &mdash; мета досягнута...</p>

<p>&mdash; Не виходьте на зупинках із вагона, &mdash; кричала услід поїздові мама.</p>

<p>&mdash; Зразу ж дайте телеграму, &mdash; не відставала од неї бабуся.</p>

<p>&mdash; І не здумайте їсти ковбасу. Влітку вона може зіпсуватись, &mdash; і собі гукнула Митькова мама.</p>

<p>Ми чесно дотримувались усіх обмежень, які наклали на нас батьки: не висовувались із вікна, бо може продути; не стояли в тамбурі &mdash; можна випасти; не виходили на зупинках &mdash; можна відстати; не виймали гроші з кишень &mdash; можуть украсти; не їли ковбаси чи, не дай, Боже, консервів &mdash; можна отруїтись. Якщо оголосити весь список заборон до кінця, то виникне запитання, що зрештою таки можна робити...</p>

<p>Спати ми поклалися на горішніх лавах.</p>

<p>&mdash; Лягай грошима до стіни, &mdash; шепнув мені Митько.</p>

<p>За інших обставин остання Митькова фраза прозвучала б навіть незрозуміло. Але тільки не зараз. Гроші в нас обох були в правих кишенях штанів. Мені довелося лягти долілиць.</p>

<p>Дорога, мандрівка, навіть зовсім недалека, викликає в нас відчуття якихось близьких, несподіваних і навіть таємничих подій.</p>

<p>А тут ми самі їхали аж куди &mdash; цілу ніч поїздом, потім ще треба години півтори автобусом. Це вам не туристський похід на один день, коли разом із класом ідуть майже всі викладачі школи...</p>

<p>Коли я прокинувся, вже розвидніло. Митько тихенько сопів із правицею в кишені, на столі видзвонювали склянки з чаєм, точніше з-під чаю.</p>

<p>&mdash; До речі, &mdash; зазирнув до купе провідник, &mdash; мені здається, зараз ваша станція, молоді люди.</p>

<p>Я штовхнув Митька і простяг руку по рюкзак.</p>

<h3>Розділ ІІ</h3>

<p><em>Знайомство з майбутнім майстром спорту, &mdash; а також з бабусею, ентузіастом музичної освіти і дідом Трохимом</em></p>

<p>&mdash; А повітря? Відчуваєш? &mdash; мабуть, удесяте питав Митько, повернувши до мене сяюче обличчя.</p>

<p>&mdash; Відчуваю, &mdash; закашлявсь я, бо автобус, що проїхав повз нас, порснув мені в обличчя хмарою пилюги з-під коліс і кіптюги з вихлопної труби.</p>

<p>&mdash; Ото ж бо, в місті, кхе-кхе, зовсім, кхе-кхе, тьху ти, не таке, &mdash; вже не так бадьоро продовжував Митько. &mdash; От якби ще автобуси не ходили...</p>

<p>&mdash; Тоді, пройшовши сорок кілометрів пішки, ти й уваги не звертав би на повітря. Далеко ще?</p>

<p>&mdash; А онде бабусина хата, &mdash; сказав Митько, набираючи гордої пози: адже тут він відчував себе до деякої міри господарем.</p>

<p>&mdash; Хо-го! &mdash; пролунав за нашими спинами насмішкуватий голос. &mdash; Про яку втому може йти мова! Хіба такі хвацькі і відчайдушні мандрівники стомлюються? Хіба мають вони на це право?</p>

<p>Ми притьмом обернулись. Перед нами шкірив зуби юнак років чотирнадцяти, притримуючи лівою рукою пошарпаний велосипед.</p>

<p>&mdash; А яке чудове спорядження! &mdash; не вгавав він. &mdash; Які сачки! Стережіться, бідні метелики! А рюкзаки! Там, мабуть, харчів не на один місяць. Юні лівінгстони1, безперечно, збилися з путі, адже Африка у зовсім протилежному напрямі. Яке щастя для бегемотів і нільських крокодилів! Ви їх усіх переловили б.</p>

<p>&mdash; Ну, чого тобі? &mdash; насупивсь Митько.</p>

<p>&mdash; Мені нічого. Я думав, це вам буде приємно познайомитись з майстром велосипедного спорту міжнародного класу Василем Трошем. Звичайно, в майбутньому.</p>

<p>&mdash; Ну от, коли станеш майстром, ми з тобою і побалакаємо, &mdash; пообіцяв я йому. Мені кпини цього типа аж ніяк не сподобались.</p>

<p>Він скочив на свій велосипед і за мить здимів, мов і не було.</p>

<p>&mdash; Неприємний суб&#39;єкт, &mdash; поділився враженням на наше нове знайомство Митько. Я заперечувати не став.</p>

<p>До бабусиної хати лишилось вже зовсім недалеко, коли попереду почулося якесь виття, та зразу ж і замовкло, затнулось на найвищій ноті.</p>

<p>&mdash; Це що? &mdash; запитав я.</p>

<p>&mdash; Не знаю, &mdash; стенув плечима Митько. &mdash; Може, корова якась чи бугай.</p>

<p>&mdash; Ніколи не думав, що корова може отак вити.</p>

<p>&mdash; О, ти не знаєш тутешніх корів, &mdash; пояснив Митько не зовсім упевнено. &mdash; Від них усього можна чекати...</p>

<p>Дізнатися про коров&#39;ячі здібності я не встиг, бо той самий звук почувся знов і знов урвався.</p>

<p>&mdash; Стривай, стривай, &mdash; наморщив лоба Митько. &ndash; Ось бабусина хата, а оце... Та ні... але ж, мабуть, таки так. Ну й дивак... Хоча...</p>

<p>Звісно, ця словесна плутанина нічого мені не пояснила, і я вже смикнув друга за рукав курточки, коли почув: &laquo;Митю, Митюню&raquo;, &mdash; і побачив, як старенька, огрядненька жінка із цебром у руці кинулась від клуні нам назустріч.</p>

<p>&mdash; Бабуню!</p>

<p>&mdash; Онучку!</p>

<p>Одведемо на мить наші очі від цієї зворушливої сцени і скористаємося з нагоди, щоб роззирнутися довкола. Ні, не вдалося, бо увагу мою негайно привернуло вікно через дорогу, звідки знов ревонуло. &laquo;Може, справді, корова забралася в хату, та й не знає, сердешна, як вилізти&raquo;, &mdash; подумав я.</p>

<p>&mdash; Гнате, Гнате, перестань, їй-же бо! &mdash; загукала Митькова бабуся. &mdash; Перестань, дай хоч з онучком хвильку погомоніти.</p>

<p>&mdash; А-а, приїхав, &mdash; долинуло у відповідь. Нараз фіранка гойднулась, метнулася вбік, і ось уже у вікні з&#39;явився розчервонілий вусатий здоровань із тромбоном у правиці. &mdash; Здоров, Дмитре!</p>

<p>Он воно що!</p>

<p>&mdash; То це ви! &mdash; зареготав Митько. &mdash; Здрастуйте, дядьку Гнате. Я так і не додумав, хто це. Точніше, спершу думав &mdash; ви, а потім, ні, думаю, не ви. Потім знов думаю &mdash; ви, а потім...</p>

<p>&mdash; Я, я, а хто ж, &mdash; доброзичливо розсміявсь вусань і розвів руками, мовби і собі дивуючись, що це він узявсь до такого заняття. По-вуличному звали його Фа-Дієзом.</p>

<p>&mdash; А ви ж позаминулого року на мандоліні грали. Так тихо було... І приємно.</p>

<p>&mdash; А, мандоліна, &mdash; одмахнувсь той. &mdash; Тромбон &mdash; оце, я тобі скажу, да!</p>

<p>&mdash; А я тобі скажу, Гнате, &mdash; вставила й собі бабуся, &mdash; досить уже на сьогодні.</p>

<p>&mdash; Та я ж і кінчаю. Все. Заради такого випадку... А це хто з тобою? &mdash; накинув цікавим оком на мене.</p>

<p>&mdash; Ой, і справді! &mdash; сплеснула руками бабуся.</p>

<p>&mdash; Я, &mdash; озвавсь я.</p>

<p>Отак і відбулося наше знайомство...</p>

<p>&mdash; Доброго здоров&#39;ячка, &mdash; крикнув хтось із вулиці.</p>

<p>&mdash; Ну, починається, &mdash; прошепотів Митько. &ndash; Зараз півсела сюди збіжиться. Ходімо десь сховаємося, &mdash; і дременув не дуже ввічливо за хату. Я подавсь був за ним, але тут мене перепинив той же голос:</p>

<p>&mdash; Куди ж це ти, Митю, чи не впізнаєш: мене?</p>

<p>Я озирнувсь. У хвіртку заходив дідок у темних смугастих штанях, вправлених у запилені чоботи, в синьому бувалому в бувальцях піджаку й кашкеті.</p>

<p>&mdash; А, драстуй, Гнатовичу, &mdash; одповіла Митькова бабуся, ступаючи в погріб.</p>

<p>&mdash; Здрастуйте, &mdash; зніяковіло привітався я.</p>

<p>&mdash; Ну і змінився ж ти, &mdash; хитнув головою дідок, зупиняючись серед двору.</p>

<p>&mdash; Га? &mdash; долинуло з погреба.</p>

<p>&mdash; Змінився, кажу, Демидівно, онучок твій, &mdash; повторив дідок, придивляючись до мене. &mdash; Підріс.</p>

<p>&mdash; Аякже, підріс, &mdash; радо погодилась бабуся, брязкаючи внизу посудом. &mdash; Ти ж його коли бачив, два роки тому?</p>

<p>&mdash; Еге ж, два роки. Ніби погладшав трохи...</p>

<p>&mdash; Та де там погладшав! Худющий, як і був.</p>

<p>&mdash; Е ні, який же він худющий. Опецькуватий... А то ж ніби й волосся було русяве, а це потемніло.</p>

<p>&mdash; Та де ж потемніло? &mdash; од того дива бабуся аж вилізла з погреба і кинула погляд на мене.</p>

<p>&mdash; Тьху, Трохиме, та чи ти не бачиш! Це ж не Митько!</p>

<p>&mdash; Отож-бо й видно, що не Митько, &mdash; охоче погодився той. &mdash; А хто ж? &mdash; поспитав жваво.</p>

<p>&mdash; Приятель його, Сергій. Разом приїхали.</p>

<p>&mdash; А-а, &mdash; спокійно, аж ніяк не дивуючись, мовив дідок. &mdash; Я й дивлюсь &mdash; ніби не Митько. А воно й виходить, що Сергій. Да-а, &mdash; продовжував, вмощуючись на приступці ґанку. &mdash; Зараз, улітку, всі своїх дітей кудись одсилають. То в табори, то ще десь, а як нема куди, то до бабусь. Оце й до Дмитрівни теж онук приїхав, старшенький, правда, за ваших, &mdash; Василь. Дак той на велосипеді ганяє. З собою ж і привіз, &mdash; розібраний. Бабуся до нього кинулась, мовляв: &laquo;Онучку мій рідний, як же давно не бачились&raquo;. А він їй: &laquo;Обережно, &mdash; каже, &mdash; бабо, не чіпайте чемодана, бо в мене тут велосипед&raquo;. Не встигла вона й слова сказать, як він уже той велосипед витягнув, склав у момент і хода з дворища. Дмитрівна в ґвалт: &laquo;Куди ж ти?!&raquo; А він тільки рукою махнув: мовляв, очепись. А години за дві приїхав і каже: &laquo;Це в мене тренування такі, точно за графіком&raquo;. Значить, &mdash; пояснив уже від себе дід, &mdash; як пробило, скажімо, першу годину чи яку там, то ти хоч спиш, хоч їси, а скачи на велосипеда й паняй, куди очі бачать. Отаке! Ну, а ви, &mdash; спитав, &mdash; теж на велосипедах ганять будете?</p>

<p>&mdash; Ні, &mdash; промимрив я. &mdash; Нам треба колекцію збирати...</p>

<p>&mdash; Митю, &mdash; загукала бабуся. &mdash; Ідіть їсти! Ви з дороги, певно, зголодніли? &mdash; посміхнулась до мене.</p>

<p>&mdash; Ще й як, &mdash; кинувсь до вмивальника Митько.</p>

<p>&mdash; Ну як там у вас, все гаразд удома? &mdash; поцікавилась бабуся.</p>

<p>&mdash; Угу, все, &mdash; ствердно хитав головою Митько, запихаючись голубцем.</p>

<p>&mdash; А як доїхали?</p>

<p>&mdash; Добре, &mdash; одказував Митько, простягаючи руку до кварти з молоком.</p>

<p>&mdash; То чому ж тато не повідомив? &mdash; допитувалась бабуся. &mdash; Я когось зустріти послала б. От хоча б Гната або діда Трохима.</p>

<p>&mdash; Не знаю, &mdash; відповідав Митько, наливаючи собі киселю. &mdash; Ми й самі дивувалися.</p>

<p>&mdash; Телеграми не дали, &mdash; не вгамовувалась старенька.</p>

<p>&mdash; Телеграми! &mdash; скрикнув Митько.</p>

<p>&mdash; Ну так що ж тут дивного!</p>

<p>&mdash; Телеграми! &mdash; мов йому замакітрилось, ще раз скрикнув Митько.</p>

<p>&mdash; Авжеж, телеграми. Та ти не переживай так. От сердешна дитина!</p>

<p>Я почав уже здогадуватись, до чого воно йдеться, і з підозрою глянув на друга.</p>

<p>&mdash; Ох, я ж розтелепа! &mdash; скочив він на ноги, засовуючи руку в бокову кишеню курточки. &mdash; Ай-я-яй! &mdash; Ось же вона, тато написав! Я ж і подавсь був на пошту, а дорогою забіг по батарейки, а потім згадав про плівку, а потім...</p>

<p>&mdash; Забув про телеграму? &mdash; закінчила бабуся. &mdash; Еге ж?</p>

<p>&mdash; Еге ж.</p>

<p>&mdash; Ех ти, &mdash; провела рукою по Митьковій голові. &mdash; Наїлися?</p>

<p>&mdash; Наїлися, спасибі, &mdash; дружно закивали ми.</p>

<p>&mdash; А тепер куди?</p>

<p>Та ще не знаємо. Може, погуляємо трохи чи на річку...</p>

<h3>Розділ III</h3>

<p><em>Озеро. Змії люблять сіно</em></p>

<p>...І ось уже ми йдемо, навантажені рюкзаками з їжею й усякою всячиною, туди, де за річкою шумить верховіття, де голубінь неба заглядає в синь лісового озера, де птахи радіють погожій днині, куди вабить нас вільне життя.</p>

<p>&mdash; А головне, &mdash; казав дорогою Митько, &mdash; ти завважив, яка бабуся? Ні слова не сказала. Інша вже почала б: &laquo;Ой, та куди ж ви йдете? Та що вам там потрібно? Не купайтесь, бо втонете! Та не ходіть у ліс, бо заблукаєте!&raquo; А моя &mdash; ні слова.</p>

<p>&mdash; Так, &mdash; погодивсь я, &mdash; бабуня, що треба.</p>

<p>&mdash; А що нам у селі робити? Хлопців тут малувато, та й ті всі заклопотані, &mdash; то город сапають, то по господарству... А я, було, позаторік і собі спробував сапати, і що ж ти думаєш? Виполов якусь розсаду, а бур&#39;яни полишив. Тут такі бур&#39;яни ростуть, зовсім на бур&#39;яни і не схожі. Подивишся, &mdash; ніби якась городина, а воно ні, виявляється. Так мене після того й близько до городу не підпускали. Хотів дров нарубати &mdash; поліняка відскочила й по лобі мене як трахне! Тиждень із ґулею ходив, а сокиру від мене ховати стали. Хотів навіть корову помогти доїти, так мало того, що вона хвицялась, як скажена, так іще й мою панамку зжувала.</p>

<p>&mdash; То ж позаторік! Ти ще малий був.</p>

<p>Проминувши поле, ми наблизились до річки.</p>

<p>&mdash; Зараз беремо праворуч, &mdash; хвилин за двадцять мовив Митько, &mdash; і стежечкою до самісінького озера.</p>

<p>Тільки-но ми звернули, як навстріч, прямо на нас, з-за дерев вихопивсь велосипед, і хлопець, що сидів на ньому, гукнув знайомим насмішкуватим голосом:</p>

<p>&mdash; Гей, мухолови, з дороги!</p>

<p>Ще навіть не зметикувавши, що воно й до чого, ми швидко одскочили в сторону і лиш устигли побачити, як промайнула мимо спортивна Василева майка.</p>

<p>&mdash; А щоб тобі колесо відпало! &mdash; кинув я вслід. &mdash; Ну чого він причепився до нас, Митю?</p>

<p>&mdash; А, &mdash; махнув він рукою. &mdash; Мало дурнів? Не зважай!</p>

<p>Неподалік, на пагорбі, видніла якась безформна купа. Ми кинулись уперед.</p>

<p>&mdash; Та це ж курінь був! &mdash; перший здогадавсь Митько.</p>

<p>&mdash; А сіна скільки! &mdash; радів я. &mdash; Та цей курінь відремонтувати &mdash; раз плюнути. І місцинка яка зручна. Цікаво, хто тут жив?</p>

<p>&mdash; Не підходь! &mdash; гукнув Митько і заходивсь бігати навколо купи паліччя й сіна, штрикаючи в неї з усіх боків держаком сачка.</p>

<p>&mdash; Що з тобою, Митю? &mdash; здивувавсь я.</p>

<p>&mdash; Нема! &mdash; вдоволено мовив приятель. &mdash; Тепер можна й ремонтувати.</p>

<p>&mdash; Чого нема?</p>

<p>&mdash; Змій! Вони, знаєш, як сіно люблять! Забереться й чекає, поки ти на неї сядеш. І все! Взагалі, тут треба бути обережним, &mdash; говорив Митько, випорожнюючи рюкзак. &mdash; Ліс усе-таки, хоч яка, а все ж глухомань. Як укусить щось чи що скоїться &mdash; до села бігти далеченько...</p>

<h3>Розділ IV</h3>

<p><em>Таємничий і -бр-р-р-р який страшний. Хороший хлопець. Нервові можуть далі не читати</em></p>

<p>Ми приходили до озера щодня. Набирали харчів, дорогою ганялись із сачками за всякими мурашками і один за одним. Біля озера вилежувались на сонці і купались у теплій воді.</p>

<p>Але одного ранку відбулась подія, яка трохи змінила і наше життя, і наші подальші плани. Коли ми, як завжди, з галасом вискочили з-за дерев на берег, то побачили: в нашому озері купається якийсь хлопець.</p>

<p>&mdash; Принесло ж сюди цього велосипедиста, &mdash; буркнув Митько.</p>

<p>Але той, уздрівши нас, хутко виліз на берег і весело загукав:</p>

<p>&mdash; Привіт дослідникам! І вам покупатися скортіло? Ех, водичка &mdash; що треба! Це вам не річка!</p>

<p>&mdash; Добридень, &mdash; озвались ми трохи спантеличено, бо наші з ним останні зустрічі не дуже схиляли до дружньої розмови.</p>

<p>&mdash; Та чого ви такі насурмонені обоє? Ще й досі сердитесь? А ви, я бачу, серйозно захопились відловом комах. Ну що ж, заради миру &mdash; ось вам від мене подарунок, &mdash; він підняв з піску свої штани і, сягнувши в кишеню, витяг жовтий прозорий камінець. &mdash; Дивіться!</p>

<p>Ми з Митьком захоплено схилилися над Василевою долонею.</p>

<p>&mdash; Ух ти, це що?</p>

<p>&mdash; Не пізнаєте? Бурштин. Он бачите, ще й муха в ньому якась.</p>

<p>Справді, у жовтогарячому злитку застигла навіки маленька комаха.</p>

<p>&mdash; Ви знаєте, що таке бурштин? &mdash; вів далі Василь. &mdash; Це смола дерев, що пролежала в землі мільйони років і закам&#39;яніла. От у Прибалтиці її повно, а в нас рідко трапляється. Так що ця знахідка &mdash; велика цінність.</p>

<p>&mdash; Ти що, її тут знайшов? &mdash; не повірив я.</p>

<p>&mdash; А де ж, по-твоєму? От у цьому озері. Хотів було у краєзнавчий музей здати, та передумав. Хай уже вам буде. Ви ж комах колекціонуєте.</p>

<p>&mdash; У цьому озері? &mdash; і собі здивувався Митько. &mdash; Отут?..</p>

<p>&mdash; Ви вмієте зберігати таємниці? &mdash; Він суворо звів брови.</p>

<p>&mdash; Могила, &mdash; мерщій відгукнувся Митько.</p>

<p>&mdash; Щоб я маму й тата не бачив, &mdash; пробелькотів і я десь почуту клятву.</p>

<p>&mdash; Ну так от, хлопці. Озеро це незвичайне.</p>

<p>&mdash; Незвичайне? &mdash; пошепки повторили ми.</p>

<p>&mdash; Еге ж. Поганий поголос ходить про нього. Ви помітили, що сюди із села ніхто не потикається?</p>

<p>&mdash; Бояться?!</p>

<p>&mdash; Еге ж. Звичайно, якщо кого спитаєш, так тобі й скажуть: мовляв, далеко, краще в річці купатись. А насправді всі аж тремтять, коли доводиться тут у воду лізти.</p>

<p>&mdash; Але чому ж, чому?</p>

<p>&mdash; А тому, що в озері... &mdash; він стишив голос, &mdash; хтось живе!</p>

<p>Ми здригнулись.</p>

<p>&mdash; Авжеж, &mdash; вів Василь далі. &mdash; По ночах, правда, не часто, виє страшно і зітхає &laquo;о-о-о-о-ох&raquo; &mdash; аж мороз по шкірі. Сам чув. А вдень не вилазить. А може, й вилазить, та ніхто не бачив. Он там берег травою поріс, а коло нас пісок. Минулого року пастухи тут корів напували. Аж чують &mdash; телятко так жалібно мукнуло. Вони туди, а за телятком тільки завирувало. А на піску сліди здоровенних лап, мов від крокодила.</p>

<p>&mdash; Та що ти!</p>

<p>&mdash; Точно! Але це ще не все! Ходімо зі мною.</p>

<p>Ми наблизились до кількох сосен, що в цьому місці росли біля самої води.</p>

<p>&mdash; Дивіться!</p>

<p>На стовбурах видніли глибокі подряпини, корені двох-трьох дерев були підриті, луска від кори вкривала землю.</p>

<p>Заніміло спозирали ми цю картину.</p>

<p>&mdash; От і подумайте, хто б це міг бути. Ви знаєте що-не-будь про Лох-Несс?</p>

<p>Та щось таке чули...</p>

<p>&mdash; Це озеро в Шотландії. І живе там дивна і здоровенна тварина, от приблизно... Ну, та не буду робити припущень. Це ще не доведено. Ну, а тепер пробачте, мені час. Бувайте! Ще побачимось.</p>

<p>Він миттю надів штани і витяг з-за кущів велосипед:</p>

<p>&mdash; У мене тренування. За графіком.</p>

<p>&mdash; Що ти на це скажеш? &mdash; запитав Митько, коли Василь уже зник з-перед очей.</p>

<p>&mdash; Та хто його знає, може, це все неправда. Якось невіриться.</p>

<p>&mdash; Сергію, а якщо нам...</p>

<p>&mdash; Що нам?</p>

<p>&mdash; Таки оселитися коло озера і самим простежити&hellip; за отим от&hellip;</p>

<p>&mdash; Так тебе бабуся і відпустить! Чекай!</p>

<p>&mdash; А якщо відпустить?</p>

<p>&mdash; Звичайно, це було б зовсім непогано! І ночувати там?</p>

<p>&mdash; Там. Адже Василь сказав, що воно тільки вночі вилазить. І курінь у нас такий, самим собі заздрити можна. Хоч зимуй там. Взяти із собою ковдри. Зараз же тепло.</p>

<p>&mdash; Еге ж, тепло. Це в хаті тепло!</p>

<p>&mdash; Та не замерзнемо. Не бійся.</p>

<p>&mdash; Я і не боюсь. А от бабуся...</p>

<p>&mdash; Беру її на себе. Хіба може бабуся чогось не зробити заради свого онука?</p>

<h3>Розділ V</h3>

<p><em>Я вкриваю себе ганьбою. Великий зоолог</em></p>

<p>І ми рушили до озера.</p>

<p>Попереду весело вистрибував Митько, за ним із рядном і ковдрами човпав я. Клунок зв&#39;язали один і домовились нести його по черзі.</p>

<p>&mdash; А якщо то й справді якийсь звір? &mdash; обернувсь до мене Митько. &mdash; От було б здорово! І ми першими його побачимо.</p>

<p>&mdash; Ну, побачимо, а далі? &mdash; я був настроєний скептично.</p>

<p>&mdash; Сфотографуємо!</p>

<p>&mdash; А далі?</p>

<p>&mdash; У школу знімок привеземо. Ото переполох зчиниться! Всі повмирають од заздрощів.</p>

<p>&mdash; І ми тільки вдвох будемо на уроки ходити.</p>

<p>&mdash; Чому це?</p>

<p>&mdash; Усі ж повмирають.</p>

<p>&mdash; Ет, тобі аби смішки. Несерйозна ти людина. В ботанічки улюбленими учнями станемо, &mdash; мріяв він.</p>

<p>&mdash; І вона негайно пошле свого улюбленого учня на районну олімпіаду, де він урочисто завоює останнє місце, і одразу знову стане звичайним Дмитром Омельчуком, посередністю навчання та праці.</p>

<p>&mdash; Посередністю! &mdash; зобидивсь Митько. &mdash; У тебе в самого трійки з фізкультури. За минулий рік.</p>

<p>&mdash; А в тебе з малювання.</p>

<p>&mdash; Бо це ти мені в останньому малюнку дерева синім олівцем розфарбував та ще й домалював невідомо що.</p>

<p>&mdash; А ти мене за ногу смикав, коли я на оцінку підтягувався.</p>

<p>&mdash; Ти поглянув би на себе! Жодного разу підтягнутись не зміг.</p>

<p>&mdash; Бо із сил вибився. А в тебе пика такого ж кольору, як і дерева, стала, коли ти той малюнок побачив.</p>

<p>Але тут ми обоє стали так сміятись, згадуючи вирази обличчя одне одного, що назрілий був настрій для сварки миттю щез.</p>

<p>&mdash; Давай я понесу, &mdash; примирливо запропонував Митько й завдав клунок собі на плечі.</p>

<p>Ми вирішили по черзі вартувати, щоб чудовисько зненацька не напало на нас, чи хоча б не проґавити його, якщо воно вилізе з води.</p>

<p>&mdash; Я піду посплю, &mdash; мовив надвечір Митько, &mdash; а о другій годині ночі зміню тебе.</p>

<p>&mdash; Як же ти прокинешся о другій? У нас навіть годинника немає.</p>

<p>&mdash; Не проґавлю, не бійсь. А взагалі, як набридне, то розбуди мене. &mdash; І Митько зник у курені.</p>

<p>Довго сидів я біля багаття і дививсь, як темрява полонить ліс...</p>

<p>Запала тиша. Стало моторошно. &laquo;Ну чого ти!&raquo; &mdash; втішала думка серце, але те не слухалось, билося дужче. Я підвівся і знічев&#39;я почимчикував до води...</p>

<p>Мовчазний таємничий ліс оточував мене зусібіч. Величезні дерева казковими велетами заступали путь. Вмить я пройнявся відчуттям власної мізерності, і несподівані мислі зароїлись у голові: &laquo;Ну що я, &mdash; думалось мені, &mdash; у порівнянні з кількома деревами &mdash; ще менша комаха! А в порівнянні з цілим лісом? Якийсь мікроб. А в порівнянні із земною кулею?&raquo; І од цього мені стало гірко-гірко... І ще страшніше. Я мерщій почовгав назад, боячись зиркнути в сторону, і дививсь лиш поперед себе, на прокладений моїм ліхтариком серед ночі промінь світла. А якщо тут і справді живе якийсь звір і зараз він чатує десь поруч? Згадались домівка, татусь, мама... Я позіхнув.</p>

<p>Рідна мати моя, &mdash;</p>

<p>вичавив із себе якісь жалюгідні звуки, &mdash;</p>

<p>Ти ночей недоспала...</p>

<p>&laquo;Ух... &mdash; опустився я на землю, спершись спиною на курінь. &mdash; І я недосипаю, &mdash; позіхнув знову. &mdash; Вартую... А що? Невідомо. А можна було б і доспати. От зараз заплющу на хвилинку очі. Отак. Як приємно... Ще трошки...&raquo; &mdash; голова моя схиляється на груди.</p>

<p>Скільки так я просидів, не знаю, коли це:</p>

<p>&mdash; Ага! &mdash; чую сердитий голос. &mdash; Спиш, значить!</p>

<p>Спросоння схоплююсь на ноги і просто перед собою бачу розлючене Митькове обличчя.</p>

<p>&mdash; Ну, пробач, Митю, &mdash; почервонів я. &mdash; Лиш на хвилинку присів. Маму згадав.</p>

<p>&mdash; Та згадуй собі кого хочеш! А на посту спати не смій! Хіба тобі можна доручити серйозну справу!.. Іди спи, мамій. Я постою. Нічого не бачив?</p>

<p>&mdash; Ні...</p>

<p>&mdash; Звичайно, за спанням і дивитись нема коли...</p>

<p>Приголомшений, картаючи себе за негідний вчинок, я принишк у курені. Сонливість геть полишила мене...</p>

<p>Докори совісті люто вгризались у мою душу, шматували її на дрібні клаптики. Зрештою я не витримав.</p>

<p>&mdash; Митю, &mdash; гукнув несміливо.</p>

<p>Відповіді не почув.</p>

<p>&laquo;Мовчить, &mdash; подумав я. &mdash; Ображається. Так мені й треба&raquo;.</p>

<p>Полежав іще хвилин п&#39;ять, тоді вибравсь назовні.</p>

<p>Вже займалося на світ. Ледь куріло багаття, легкий вітерець колошкав сивий попіл. Згорнувшись калачиком, спиною до куреня, Митько солодко спав.</p>

<p>Я витягнув ковдру, обережно вкрив товариша й поліз усередину.</p>

<p>Вранці, прокинувшись, ми побігли до озера вмитись. І тут Митько став мов укопаний, а я з розгону наштовхнувся на нього.</p>

<p>&mdash; Дивись, &mdash; тихо сказав він мені.</p>

<p>На вогкому піску коло самої води хижо вимальовувались відбитки здоровенних і страшних лап.</p>

<p>&mdash; Як у крокодила, &mdash; визначив я, нервово озираючись на озеро.</p>

<p>&mdash; Значить, не збрехав, &mdash; хрипко додав Митько.</p>

<p>Це дало поштовх до роботи Митьковому мозкові.</p>

<p>&mdash; Сергію, &mdash; почув я увечері того ж таки дня. Ночували ми вже в селі.</p>

<p>&mdash; Чого тобі?..</p>

<p>&mdash; Треба нам книжки взяти в бібліотеці.</p>

<p>&mdash; Правильно, підемо завтра, наберемо &mdash; фантастику яку-небудь, про шпигунів...</p>

<p>&mdash; Та ні, Сергію, я не про те. Книжки із зоології.</p>

<p>&mdash; Зоології? Ти що, здурів? Мало тобі колекції, мало тобі ботаніки, мало тобі нашої вчительки? Забув, як ти сам з її уроків тікав?</p>

<p>&mdash; Так то ж ботаніка.</p>

<p>&mdash; А зоологія, по-твоєму, краща? Я одного разу поглянув у підручник &mdash; там якісь кишечнопорожнинні, гадюки &mdash; бридота одна!</p>

<p>&mdash; От-от. Так до твого відома, зоологія &mdash; наука про весь тваринний світ. Отже, в ній ми обов&#39;язково знайдемо щось підходяще і для нас, цебто про те, що живе в цьому озері.</p>

<p>&mdash; Ти думаєш? &mdash; уже серйозніше глянув я на Митька...</p>

<h3>Розділ VI</h3>

<p><em>який проливає світло на наших предків і ще на дещо. Ну й Митько!</em></p>

<p>&mdash; Скажіть, які молодці, &mdash; дивувалась бібліотекарка, коли ми втретє прийшли міняти книжки. &ndash; Цілими днями читають. А ви не перевтомитесь?</p>

<p>&mdash; Авжеж, молодці, &mdash; бурмотів, виходячи з бібліотеки, Митько. &mdash; Скільки читати &mdash; з глузду можна з&#39;їхати.</p>

<p>&mdash; Невже тобі нецікаво? &mdash; питав я.</p>

<p>&mdash; Звичайно, цікаво. От тільки не звик я подовгу над книжками сидіти. Це ж подумати тільки &mdash; дев&#39;ята за якийсь тиждень.</p>

<p>А на восьмий день вивчення зоології Митько висловив сміливе наукове припущення, яке я захоплено сприйняв.</p>

<p>&mdash; Слухай ось, &mdash; Митько втупився у книжку. &mdash; &laquo;Багато віків серед жителів східної частини Індонезії ходили легенди про страшних, ненажерливих драконів. Казали, що з пащ їхніх вилітає вогонь, а здобич вони вбивають одним поглядом злих очей.</p>

<p>Голландські вчені, котрі записали ці розповіді, звісно, не повірили в їх правдивість. Однак ученим здалося, що опис жахливих драконів нагадує давно вимерлих хижаків-динозаврів.</p>

<p>У 1912 році ці розповіді підтвердив один голландський льотчик. Він був першим європейцем, який на власні очі побачив драконів острова Комодо. Літак його здійснив вимушену посадку, і кілька місяців цей чоловік прожив буквально в оточенні гігантських химер. Однак його розповідям теж не повірили, бо льотчик повернувся звідти нібито із розладнанням нервової системи&raquo;.</p>

<p>&mdash; Я думаю! &mdash; жахнувся я.</p>

<p>&mdash; &laquo;Після Першої світової війни, &mdash; оком не зморгнув Митько, &mdash; вчені вирішили-таки до кінця розібратися у цій загадковій проблемі &laquo;динозаврів&raquo;. І, нарешті, в двадцятих роках нашого століття на острові Комодо Зондського архіпелагу було спіймано цього дракона. Ним виявилась гігантська ящірка, або ж варан. Не злякатись чотириметрового гіганта важко. Колір шкіри буро-чорний. З грізної ікластої пащі безперестанку вилітає яскраво-оранжевий роздвоєний язик, люто дивляться блискучі чорні очі.</p>

<p>Варан ступає сильними лапами, тіло його піднято над землею, волочиться лише хвіст. Сила в цьому хвості страшна. Дослідники бачили, як одним ударом варан збиває кабана, валить з ніг оленя...&raquo;</p>

<p>&mdash; От би й собі там побувати, &mdash; в захваті мовив я.</p>

<p>&mdash; &laquo;Гігантський варан, &mdash; не звернув на мене ніякісінької уваги Митько, &mdash; був відомий ученим з палеонтологічних знахідок (палеонтологія &mdash; це наука, що вивчає викопні організми)... е-е, знахідок в Австралії, в шарах мезозойської ери. Вважалося, що він повністю вимер теж більше ніж п&#39;ятдесят мільйонів років тому&raquo;.</p>

<p>&mdash; Ти можеш заперечити, &mdash; вів далі Митько, &mdash; он де той Зондський архіпелаг і Мозамбікська протока. Мовляв, там є умови, щоб зберегтися кому завгодно. А між тим ось, у басейнах рік Волги, Дону й Уралу живе невелике, завбільшки, як щур, звірятко &mdash; хохуля. Так от ця сама хохуля &mdash; давній за походженням вид третинного періоду, що зберігся до наших днів. До речі, сучасник мастодонта. І, нарешті, лох-несське чудовисько, про яке ми вже прекрасно знаємо, у Шотландії. А це набагато північніше від України.</p>

<p>От які факти знайшов я за ці дні. А скільки, певно, ми ще знайдемо!</p>

<p>&mdash; Так ти хочеш сказати&hellip; &mdash; у захваті скочив я на ноги.</p>

<p>&mdash; Так, Сергійку. Саме це я і хочу сказати. У нашому озері живе давній звір, якого, може, вважають за давно вимерлого. Адже і озеро наше давнє, про що свідчить отой шматочок бурштину. Поглянь лише на карту палеозойської ери. Дивись &mdash; тут і звірозубий плазун, і хижий диноцефал. Та що там казати! А от карта мезозою. Дивись: у наших краях якраз море межує із сушею. А може, на місці нашого озера саме було доісторичне прісноводне болото? Тож тут міг жити хто завгодно. А скільки довкола нашого озера папороті, ти помітив?</p>

<p>Мені од усього цього аж дух перехопило.</p>

<p>&mdash; Митьку, &mdash; закричав я, &mdash; Митьку, ти уявляєш, перед яким відкриттям ми стоїмо?</p>

<p>&mdash; Приблизно...</p>

<p>&mdash; Ні, ти нічого не уявляєш. Це ж надзвичайно! Ти, Митько... Ну й Митько!</p>

<p>Ото життя пішло в нас!</p>

<p>Удень ми тільки й сиділи над книжками, сперечались, робили різноманітні припущення і бігали до бібліотеки, а надвечір рушали до нашого озера.</p>

<p>Палеозойська, мезозойська ери, карбонський, пермський, юрський, тріасовий періоди дивилися на нас зі сторінок томів викопними потворами, а ми намагалися вичитати, вгадати, хто з них був предком нашого озерного жителя...</p>

<p>Якось, коли ми прогулювались берегом Митько сказав:</p>

<p>&mdash; Ти знаєш, що мені спало на думку?</p>

<p>&mdash; Що?</p>

<p>&mdash; Село наше зветься Юрківкою через те... Ну, бо від Юрського періоду.</p>

<p>&mdash; Ти, Митю, мабуть, уже зовсім здурів. Завчився.</p>

<p>&mdash; Точно-точно, якийсь зв&#39;язок тут є.</p>

<p>&mdash; І хто ж, по-твоєму, так його назвав?</p>

<p>&mdash; Люди, які раніше тут жили.</p>

<p>&mdash; Коли раніше, в юрському періоді? Тут самі ящери тоді жили. Мабуть, ящери його так і назвали, правда? Хай, думають, раз ми живемо в юрському періоді, то й село, що тут буде, зватиметься Юрківкою. Приїде колись сюди Митько, нас добрим словом згадає. Так?</p>

<p>&mdash; Смійся, смійся...</p>

<p>&mdash; Та ти не переживай, Митю, &mdash; заспокоїв я його. &mdash; Ти знаєш, що я придумав? Назвати оцього-от, &mdash; показав на озеро, &mdash; котрий отут живе, Митькозавром. На твою честь.</p>

<p>&mdash; От здорово! &mdash; зашарівсь Митько. Але тут же запитав: &mdash; А чому саме на мою? Адже ми з тобою разом гм... працюємо.</p>

<p>&mdash; Але ж головний у нашій експедиції ти.</p>

<p>&mdash; Е ні, не згоден. Хай буде... Хай буде, скажімо, Митькозавр Стеценка. А й справді. Диви, як добре &mdash; Митькозавр Стеценка із Юрківки. Ой, дивись...</p>

<p>За три кроки від нас безладно лежало кілька воронячих пір&#39;їн і біля самої води знову чітко вирізьблялись на піску таємничі сліди.</p>

<p>&mdash; А вранці їх не було, &mdash; згадав я. &mdash; Отже, воно вилазило удень.</p>

<p>&mdash; Та ще й ворону зжерло, &mdash; підхопив Митько.</p>

<h3>Розділ VII</h3>

<p><em>Операція &laquo;Курка&raquo; провалюється разом із дідом Трохимом</em></p>

<p>&mdash; Я колись книгу читав, &mdash; задумливо сказав увечері Митько. &mdash; Так там писалося про те, як на тигрів полюють. Мисливець прив&#39;язує до дерева козеня, а сам сидить у засідці. Козеняті хочеться додому, воно бігає круг дерева на прив&#39;язі і жалібно мекає. А десь поблизу гуляє собі тигр. Він чує &mdash; хтось мекає, і думає: &laquo;Це, мабуть, козеня. Піду-но я його з&#39;їм&raquo;. От він біжить до дерева, а мисливець із засідки &mdash; ба-бах! Тигр &mdash; догори лапами, а щасливе козеня відпускають додому.</p>

<p>&mdash; А деякі племена, &mdash; на льоту вловив я Митькову думку, &mdash; риють на стежці, якою звірі ходять на водопій, здоровенну яму, а іноді ще й вбивають у дно загострену вгорі коляку, а яму прикривають гілками і листям чи піском. Іде собі якийсь лев чи хто, ступив на гілки і &mdash; готово!</p>

<p>&mdash; Думки читаєш! &mdash; радо згукнув Митько. &mdash; Ми ці обидва способи поєднаємо.</p>

<p>&mdash; А козеня де взяти?</p>

<p>&mdash; Ото ж бо, &mdash; спохмурнів він. &mdash; Козенят я тут не бачив. Кози є, але ж кози ніхто не дасть. А може, &mdash; про ясніло його лице, &mdash; мотузку на роги та в ліс, а вранці відведемо назад?</p>

<p>&mdash; Е ні, я не згоден. Я вже якось у дитинстві пробував визволяти козу, так вона за мною гналася хтозна-куди. Та ще й у ліс її тягти... Вона ж не дурна.</p>

<p>&mdash; Твоя правда, &mdash; скрушно хитнув Митя головою, але по тому, як він стрепенувсь, я одразу ж здогадався: є ще одна ідея...</p>

<p>Довірливо дивлячись мені в очі, Митько запропонував:</p>

<p>&mdash; А якщо ми прив&#39;яжемо тебе?</p>

<p>&mdash; Тобто як це? &mdash; вибалушивсь я.</p>

<p>&mdash; Мотузкою, як же ще! А де взять її &mdash; я знаю. У клуні висить...</p>

<p>&mdash; Ти що, жартуєш! &mdash; не повірив я власним вухам.</p>

<p>&mdash; Та які жарти? Чим ти гірший? Мекатимеш по трошку, здалеку й не видно, хто це. Може, воно вилізе з озера, щоб роздивитись. Га? І якраз у яму втрапить. А ми вже вириємо, постараємось.</p>

<p>&mdash; Та ти, мабуть, сказився, &mdash; обурився я, доп&#39;явши, що Митько й не думає жартувати. &mdash; Чим я гірший за якусь там козу? А чим ти гірший? Навіть кращий, розумник такий! Мене! До дерева! Мотузкою! А як воно ззаду підкрадеться чи збоку? Ти подумав? Себе прив&#39;язуй!</p>

<p>&mdash; Хай буду я, &mdash; хоробро погодивсь Митько. &mdash; Я не якийсь там егоїст. Я згоден. Хоча, ти знаєш, мені здається, можна і не прив&#39;язувати. Козу &mdash; інша справа, вона втекла б. А мене можна не прив&#39;язувати. Я і так посиджу.</p>

<p>&mdash; Та гаразд уже, &mdash; охолов я. &mdash; А чому обов&#39;язково комусь із нас? Може, курку? Нічим не гірша. Ворон же воно хрумає!</p>

<p>&mdash; Молодець! &mdash; вигукнув Митько. &mdash; Звичайно, курку! І мороки набагато менше. &mdash; І по хвильці додав: &mdash; Та й безпечніше.</p>

<p>Курка, яку ми наділили довір&#39;ям виступити в ролі кози, розуміла, що питання про її життя чи смерть стало руба, і чинила шалений опір. Вона бігала із страшенною швидкістю по дворищу, несамовито кричала і била крилами.</p>

<p>&mdash; Ху ти, &mdash; мовив, одхекуючись, Митько. &mdash; Та вона ж бігає, як коняка. Таку курку можна у воза впрягати!</p>

<p>&mdash; Це хіба курка! &mdash; згоджувався і я, підводячись після невдалого кидка. &mdash; Це ж страус!</p>

<p>І ми знову якомога лагідніше заводили:</p>

<p>&mdash; Ціп-ціп-ціп-ціп-ціп!</p>

<p>&mdash; Тю-тю-тю-тю!</p>

<p>Проте курка відбігала на безпечну відстань і осудливо стежила за нами.</p>

<p>&mdash; Та ну її, &mdash; не витримав перший я. &mdash; Всі коліна пооббивав.</p>

<p>&mdash; Зараз, зараз ми її, &mdash; не здававсь Митько, виносячи з хати ковдру, &mdash; у куток притиснемо, поки бабуся не прийшла.</p>

<p>На цей раз ми таки загнали птаху (і хто тільки назвав її свійською?) між курником і клунею і накрили рядном.</p>

<p>&mdash; Єсть! &mdash; вдоволено скрикнув Митько, засовуючи її у мішок, і тут же загорлав: &mdash; Ой-ой-ой! Вона ще й дзьобається!</p>

<p>&mdash; Ну от бачиш, &mdash; співчутливо сказав я. &mdash; А якби коза? Ото б намучились!</p>

<p>&mdash; Та й то, &mdash; відповів Митько. &mdash; Бери лопату і ходімо мерщій, поки ніхто не бачить. Та зерна прихопи...</p>

<p>&mdash; Ну що, Митю, може, вистачить? &mdash; я стояв по поясу щойно виритій ямі і втирав чоло.</p>

<p>&mdash; Та де там вистачить? Йому звідси вилізти все одно, що тьху! До речі, оті варани, що я тобі казав, то вони навіть на нижні гілки дерев залазять і хапають мавп.</p>

<p>&mdash; Нічого собі новину ти приберіг, &mdash; пощулився я. &mdash; Заспокоїв. Що ж нам тепер десь у верховітті жити? Гніздо собі, може, звити чи дупло видовбать?</p>

<p>&mdash; Та він на людей побоїться...</p>

<p>&mdash; Побоїться! Бачив, лапища які. Та йому людину ковтнути, що собаці гавкнуть. А до нас хто в курені жив? &mdash; промайнув у мене жахливий здогад.</p>

<p>&mdash; Звідки я знаю. Може, турист який.</p>

<p>&mdash; А де ж він тепер?</p>

<p>&mdash; Де? Додому поїхав!</p>

<p>&mdash; Додому! А може, &mdash; важко сковтнув я, &mdash; воно його з&#39;їло.</p>

<p>&mdash; З&#39;їло? &mdash; злякався Митько. &mdash; Що це ти верзеш? Хто тобі сказав? Невже, думаєш і справді... А що? &mdash; опустивсь на землю. &mdash; Може, й так... А речі? Речі хоч які лишились би. Не могло ж воно його разом із речами!</p>

<p>&mdash; Були речі, &mdash; промимрив я, відчуваючи, що сорочка липне до спини. &mdash; Сандаля. Отут же, біля куреня лежала.</p>

<p>&mdash; Сандаля? Чого ж мовчав?</p>

<p>&mdash; А що мені було &mdash; кричати на весь ліс? Теж мені знахідка!</p>

<p>&mdash; І куди ти її подів?</p>

<p>&mdash; У вогнище вкинув. У перший же день. Вона ще так кадила добре від комарів.</p>

<p>&mdash; Ай-я-яй! &mdash; мало не застогнав мій друг. &mdash; Спалив речовий доказ! Оце, може, й усе, що від людини залишилось. Хоч би пам&#39;ять рідним була.</p>

<p>&mdash; Дуже б вони тішилися тією пам&#39;яттю.</p>

<p>&mdash; Черства ти людина! Егоїст! А якби тебе з&#39;їло, то твоя мама й сандалі була б рада.</p>

<p>&mdash; Та цур тобі, Митю! Що ти кажеш таке?</p>

<p>&mdash; А що? &mdash; розпалювавсь ще більше Митько. &mdash; Рада була б!</p>

<p>&mdash; Та стривай!.. Щось ти вже сильно, теє, перегнув.</p>

<p>&mdash; Чому перегнув? Приїхав якийсь науковець, професор, а то й академік. А може, просто ентузіаст-природолюб. Теж дізнався, що в озері хтось живе, й вирішив спостерігати, як і ми. Збудував курінь, сів відпочити, помилуватися природою, скинув одну сандалю, а тут воно його &mdash; хап! І готово.</p>

<p>&mdash; Еге, бач, як воно обертається, &mdash; роздумливо подав голос я. &mdash; Хоча ні, Митю, ні. Якби тут людина пропала, то вже й шукали б її усі, і міліції понаїхало б. А нас і на гарматний постріл сюди не підпустили б.</p>

<p>&mdash; Авжеж, &mdash; зрадів Митько. &mdash; Та цього просто не може бути. Давай я тебе зміню.</p>

<p>Я охоче виліз із ями й подав лопату другові.</p>

<p>Роботу закінчили аж надвечір, бо Митько наполіг, щоб вибрану землю однести геть, &laquo;інакше воно здогадається, що раз є купа землі, мусить бути і яма&raquo;.</p>

<p>&mdash; Ху, ну й ну, &mdash; стомлено хитав я головою, дмухаю чи на стерті долоні.</p>

<p>&mdash; Ямка &mdash; будь здоров! Хоч слона лови. От іще кілка треба вбити.</p>

<p>&mdash; Та ти що &mdash; кілка! Воно ж загине, а нам потрібне живе...</p>

<p>Ми витягли птаху з мішка й прив&#39;язали мотузкою до дерева. Однак курка, стомлена вранішніми переживаннями або ж здогадавшись, що служить приманкою, кудкудакати не хотіла.</p>

<p>&mdash; Ти бачив таке? &mdash; дратувавсь Митько. &mdash; Вона вже заніміла, як до діла дійшло. Ну, квокчи ж, ну, ну, отак-от: кво-кво-кво-кво-кво.</p>

<p>&mdash; Перестань. У неї і так психічна травма. Хай заспокоїться, а тоді, може, й заквокче. Однак не завадило б і повечеряти.</p>

<p>&mdash; Звичайно, &mdash; згодивсь товариш. &mdash; Що то нам Бог послав, точніше, бабуся підкинула?</p>

<p>Ми, що мріяли готувати смачну поживну юшку, їсти смажену рибу, виловлену власними руками, тепер змушені запихатись пирогами з квасолею. Яка юшка! Яка риба! Події останнього часу стали розвиватися з такою швидкістю, що навіть вудки закинути &mdash; і то не було вільної хвилини.</p>

<p>&mdash; А хто обіцяв юшку в казанку над полум&#39;ям? &mdash; усе ж запитав я в Митька.</p>

<p>Той невдоволено зашурхотів соломою:</p>

<p>&mdash; Овва! Юшки! Ти ж бачиш, що робиться. То в село, то із села, то в бібліотеку, то на озеро. То курку кради, то яму рий. Ніколи й угору глянути.</p>

<p>Тим часом споночіло.</p>

<p>&mdash; Швидше б ми його побачили, &mdash; мовив Митько, &mdash; а то прив&#39;язані до цього куреня, як та курка до дерева. До речі, вона так і не думає квоктати.</p>

<p>&mdash; Хай собі.</p>

<p>&mdash; Скоріше б воно вже вилазило. Стривай-но, &mdash; стишив Митько голос. &mdash; Диви...</p>

<p>&mdash; Та це ж людина! &mdash; вигукнув я, але було вже пізно: чоловік, зойкнувши, повалився униз.</p>

<p>&mdash; От лиха година! &mdash; крикнув я, &mdash; вискакуючи з куреня. &mdash; Хто це? Що з вами? Ви цілі?</p>

<p>&mdash; Та здається, &mdash; озвався сердитий голос діда Трохима, і над краєм ями з&#39;явилась його голова. &mdash; От чортяка, &mdash; мовив дід, вилізши на гору. &mdash; Мало в&#39;язи не скрутив. І хто його таке ямище вирив?</p>

<p>&mdash; А це, дідусю... &mdash; почав був я, але побачив, як Митько показує мені кулака, і зрозумів, що дідові й справді ні до чого знати правду.</p>

<p>&mdash; Це, дідусю, &mdash; пробелькотів Митько, &mdash; ми й самі не знаємо хто. То не було, не було, а то враз з&#39;явилась. І навіщо це хтось вирив, поняття не маємо! Ще й таку здоровенну. Ти не знаєш, Сергію?</p>

<p>&mdash; Нє-е.</p>

<p>&mdash; От біда, &mdash; зітхнув дід. &mdash; А бабуся ж вам молочка передала. Так оце й вилилось усе.</p>

<p>&mdash; Молочка, &mdash; облизнувсь Митько. &mdash; І багато?</p>

<p>&mdash; Повний бідончик.</p>

<p>&mdash; А може, не все вилилось?</p>

<p>&mdash; Та ні, все.</p>

<p>&mdash; Жаль, &mdash; гірко зітхнув Митько. &mdash; Ех, якби знати, хто це, &mdash; нещиро правив далі. &mdash; Я йому б...</p>

<p>&mdash; Авжеж, &mdash; хитав головою дід. &mdash; Ну як вам тут, добре? &mdash; цікавивсь, прямуючи до куреня.</p>

<p>&mdash; Добре, дідусю. Може, ви лимонаду хочете? &mdash; піддобрювались ми.</p>

<p>&mdash; Ні, дякую, не хочу. А от водички випив би, є у вас водичка?</p>

<p>&mdash; Є, дідусю, ось, &mdash; мовив я, зачерпнувши кухлем з відра.</p>

<p>&mdash; Спасибі, &mdash; лагідно подякував той. &mdash; Ну, а лопатка вам уже не потрібна?</p>

<p>&mdash; Лопатка? &mdash; зашарівсь Митько.</p>

<p>&mdash; Еге ж, лопатка. Он вона й лежить.</p>

<p>&mdash; Ай справді, лопата, &mdash; дурнувато гигикнув я.</p>

<p>&mdash; А то бабуся шукала сьогодні. А лопата, бач, у вас. Ви, мабуть, черви копали?</p>

<p>&mdash; От-от, черви. Рибу ловити, &mdash; випалив Митько.</p>

<p>&mdash; Ну й багато вловили?</p>

<p>&mdash; Та нє, не дуже, щось кльову не було.</p>

<p>&mdash; А оце ще й курка пропала. Чи вкрав хтось, чи собака який придушив.</p>

<p>І саме в цей момент капосна курка, що, мабуть, задрімала під деревом, мовби почула, що йдеться про неї, і стала несамовито квоктати.</p>

<p>&mdash; Ти бач, &mdash; наче не вірячи власним вухам, дивувавсь дід. &mdash; Здається, курка.</p>

<p>&mdash; Курка, дідуню, курка, &mdash; хутко запевнив його Митько. &mdash; Ми оце прийшли із села, бачимо &mdash; бігає отут. Так ми її до дерева прив&#39;язали.</p>

<p>&mdash; Ой-йой, це ж куди забігла! &mdash; розвів руками дід. &mdash; Якось віддав я сестрі котика свого на кілька днів, а сестра живе кілометрів за п&#39;ятнадцять од Юрківки. Сіла, значить, на автобус і поїхала. Коли це минає неповний тиждень, чую &mdash; нявчить щось уранці під дверима. Глядь &mdash; а то Мурчик мій. Набридло, видать, у сестри, то він до мене й прибіг. А оце, значить, і курочка так само. Полюбила вас кріпко, видать. То ви її завтра принесете?</p>

<p>&mdash; Принесемо, принесемо, &mdash; спантеличено запевняли ми.</p>

<p>&mdash; І лопатку тоді я сьогодні брати не буду, бо ж ви, мабуть, і яму хочете закидать, а то ще втелющиться хтось ізнов та в&#39;язи скрутить. А я вже піду.</p>

<p>&mdash; Посидьте, дідусю, ще, &mdash; улесливо завели ми.</p>

<p>&mdash; Та ні, піду. Пізненько вже. А це, бач, хотів молочка вам принести. Ну, бувайте.</p>

<p>&mdash; До побачення, дідусю. До завтрього, спасибі вам, &mdash; кволо відповіли ми.</p>

<p>&mdash; І кебетний же дідуган, &mdash; мовив по хвилі Митько.</p>

<p>&mdash; Все зрозумів.</p>

<p>&mdash; Та тут уже нічого не вдієш.</p>

<p>&mdash; Добре, що кілка не вбили, як ти казав.</p>

<p>&mdash; Авжеж, це ще дідові пощастило.</p>

<p>На цьому й ми погодились.</p>

<h3>Розділ IX</h3>

<p><em>Таємниця лісового озера</em></p>

<p>Після того випадку Митькозавр більше не з&#39;являвся.</p>

<p>&mdash; Може, він потонув, &mdash; висловив я припущення, але Митько так на мене поглянув, що я в ту ж мить пройнявся вірою у вічне існування тієї потвори.</p>

<p>У нашому житті ніяких змін не відбулося. Ми, як і раніш, сиділи за книжками, доводили один одному свою точку зору й майже щодня ночували в курені.</p>

<p>У Фа-Дієза щез тромбон, і дядько Гнат оплакував його зникнення, мовби пропала його рідна дитина. Подейкували, що то розстарався хтось із доведених до відчаю сусідів. Проте через два дні тромбон знайшовся: висів просто на штахетині. Радості Фа-Дієзовій не було меж. Відтоді він грав з іще більшим натхненням, але вже при зачинених дверях і вікнах.</p>

<p>Митькова бабуся не могла нами нахвалитися.</p>

<p>&mdash; Ну й онучки ж у мене, &mdash; казала вона. &mdash; Тихі, сумирні, слухняні, посидючі. А книжки як люблять! Чого батьки на них жаліються &mdash; не розумію. Це ж щастя &mdash; таких діточок мати.</p>

<p>&mdash; Жах, &mdash; сказав якось Митько. &mdash; Якби наша Ірина Семенівна знала, як ми тут зубримо її предмет, вона, мабуть, на три роки вперед поставила б нам п&#39;ятірки...</p>

<p>&mdash; А ти нічого не помітив? &mdash; примружив я очі.</p>

<p>&mdash; А що саме?</p>

<p>&mdash; А те, що вперше ти назвав нашу ботанічку Іриною Семенівною, &mdash; єхидно зауважив я.</p>

<p>&mdash; Ай справді, &mdash; засміявся він.</p>

<p>А дні минали. Час було збиратися додому.</p>

<p>&mdash; А що, якби ми його справді побачили? &mdash; якось запитав я.</p>

<p>Ми сиділи біля нашого куреня і дивились, як ніч спадає на ліс.</p>

<p>&mdash; Треба було б спробувати спіймати, &mdash; рішуче відповів Митько.</p>

<p>&mdash; Скоріше воно тебе спіймає.</p>

<p>&mdash; Тоді хоча б сфотографувати... Потім здати фотографію до Академії наук із описом усіх наших пригод. Класифікувати його &mdash; за фотографією це неважко. Оце було б відкриття!.. Уявляєш, вмикає наша Ірина Семенівна радіо, а там: &laquo;Учні шостого &laquo;Б&raquo; класу середньої школи міста Києва Дмитро Омельчук і Сергій Стеценко в результаті тривалого пошуку...&raquo; Може, ще й по медалі... Мабуть, &laquo;За відвагу&raquo;.</p>

<p>&mdash; &laquo;За відвагу&raquo;? Яка ж у нас відвага? От скажи мені, було таке, щоб ти, поки ми отут, дуже-дуже боявся? Так боявся, що аж коліна трусились. Було?</p>

<p>&mdash; Було, &mdash; сказав Митько. &mdash; Коли булькало... Лізти хотів, але боявся &mdash; страх один.</p>

<p>&mdash; І я боявся. Аж тремтів.</p>

<p>&mdash; Тихше, Сергію, &mdash; почув я шепіт друга. &ndash; Здається там он... Диви...</p>

<p>Я мерщій обернувсь і теж вловив якийсь неясний рух. Коло самої води.</p>

<p>&mdash; Хапай ліхтарик, &mdash; зашепотів Митько, &mdash; тільки не вмикай, щоб не побачило світла. За мною!..</p>

<p>На слабких ногах я виваливсь із кущів, натис на кнопку ліхтарика й завмер...</p>

<p>Водою пливло щось надзвичайне, неймовірне і дуже доісторичне. Це я зрозумів одразу. На поверхні видніла лише голова, але що то була за голова!.. Ось потвора повернулась до нас, і блимнули червонясто два великих ока. Між ними стирчав хижий ріг. З напіврозкритої пащі виглядали гостренні білі зуби...</p>

<p>&mdash; У-у-у-у &mdash; люто завила мордяка і стала наближатись...</p>

<p>І ми вже б.уло кинулись бігти, коли це Митько вкляк на місці.</p>

<p>&mdash; Ні! &mdash; мовив він, важко переводячи дух. &mdash; Ні! Крім нас же ніхто його не бачив... Я не побіжу! Щоб потім розказати!.. Яке воно...</p>

<p>&mdash; У-у-у-у! &mdash; ревонуло страхіття ще раз.</p>

<p>&mdash; А! Лякати! То ти нас лякати! &mdash; несподівано заверещав неприродно тонким голосом Митько і, кинувши поглядом по берегу, вхопив каменюку і пожбурив нею в оту голову.</p>

<p>Четвертим чи п&#39;ятим каменем він таки влучив у голову. Щось у ній голосно тріснуло і... ми побачили, що ріг, отой страшний ріг, який стирчав між очей, зламався.</p>

<p>&mdash; А-а-х-х! &mdash; тільки й мовив я. &mdash; Оце удар!</p>

<p>Із тварюкою в цей час діялося щось дивне. Вона смикнулась в один бік, у другий і пішла під воду.</p>

<p>&mdash; Втекла! Втекла! &mdash; радо підстрибнув я.</p>

<p>Проте вода там, де зник Митькозавр, хлюпала й булькала, і ми зрозуміли: звір лише пірнув. Ось голова його знов з&#39;явилась на поверхні і раптом людським голосом загорлала:</p>

<p>&mdash; Рятуйте! Рятуйте! Тону!..</p>

<p>&mdash; Василь? &mdash; безтямно глянув я на друга, проте одразу ж здогадався: &mdash; Воно його проковтнуло! Живого!</p>

<p>І тут я побачив, що Митько скидає джинси. Туфлі поруч із ліхтариком уже лежали на піску.</p>

<p>&mdash; Куди ти? &mdash; зойкнув я. &mdash; Воно ж і тебе...</p>

<p>&mdash; Ти що? Не зрозумів іще? &mdash; сердито гукнув він. &ndash; Це отой велосипедист. Присвіти-но мені, &mdash; і кинувся в озеро.</p>

<p>Я примостив ліхтарика так, що промінь його висвітлював арену подій, і як був &mdash; у шортах і тенісці &mdash; теж шугонув слідом і поплив.</p>

<p>Вода попереду аж клекотіла.</p>

<p>&mdash; Ой, помо!.. Поможіть! Я більше не буду!..</p>

<p>Я вхопивсь обіруч за ту страхітливу голову &mdash; під пальцями відчув цупку тканину &mdash; проте звільнити Василя ніяк не міг. Тоді я піддів рукою знизу і, намацавши якийсь пасок, що стало сили, рвонув за нього. Пасок відірвавсь, і опудало потвори легко одлетіло геть...</p>

<p>Тим часом ми мало-помалу наближались до берега. Ось ноги мої вже торкнулися ґрунту, і ми з Митьком під пахви витягли Василя на сухе.</p>

<p>&mdash; Догрався? &mdash; мовив Митько, схрестивши на грудях руки. &mdash; Пустунчик!</p>

<p>Василь щось белькотів, раз у раз пускаючи з рота фонтанчики. Видно, він здорово наковтався води.</p>

<p>&mdash; Ря-ря-ряту-уйте! &mdash; проквилив зрештою перше розбірливе слово.</p>

<p>&mdash; Та вже ж урятували, &mdash; відповів я. &mdash; Чи тебе ще в село віднести?</p>

<p>&mdash; Ні-і, в с-село не треба, &mdash; цокотів той досить жваво зубами. &mdash; Я с-сам.</p>

<p>&mdash; Ну і чого ж ти домігся цим маскарадом? &mdash; спитав Митько.</p>

<p>&mdash; Я хотів вас налякати, &mdash; схлипнув Василь, &mdash; та в ременях заплутався.</p>

<p>&mdash; Ха! Налякати! &mdash; гордо мовив я. &mdash; Ми не з лякливих, правда, Митю?</p>

<p>&mdash; Еге, не з лякливих, &mdash; протягнув Василь. Він іще не зовсім оговтався. &mdash; А каністри хто злякався?</p>

<p>&mdash; Якої каністри?</p>

<p>&mdash; І слідів.</p>

<p>&mdash; Та яких слідів?</p>

<p>&mdash; Дивіться яких! &mdash; він важко відліз навкарачках у сторону, понишпорив у темряві, повернувся з якоюсь дерев&#39;янкою і з розмаху вдарив об пісок. &mdash; О! І о! І осьо!</p>

<p>&mdash; То це ти? Це ти ставив оті сліди? &mdash; скрикнув я, дивлячись, як під ударами дерев&#39;янки гине нагла мрія про велике відкриття.</p>

<p>&mdash; А хто ж, по-вашому? Звичайно, я. Вирізав із корча оцей от слід і ставив час від часу. А ви й повірили, дурні голови! І бурштин вам подарував, &mdash; у сестри з намиста зняв. І дерева граблями подряпав, і вороняче пір&#39;я поклав. І в тромбон дудів, &mdash; Фа-Дієзів, а ви й не впізнали. А бульбашки пам&#39;ятаєте? Так то я прив&#39;язав до дірявої каністри каменюку і пожбурив у воду. От вона й булькала. Сам я тоді в кущах сидів і од сміху помирав. &laquo;За ногу вхопить!&raquo; Хто? Каністра за ногу? Ха! А вони щось там шукають, до бібліотеки бігають щодня.</p>

<p>Він закашлявся і знов пустив ротом фонтанчик.</p>

<p>&mdash; А здорово я вас, га, у дурні пошив? А ви й клюнули.</p>

<p>&mdash; Ах ти ж... Ах ти ж брехіцефал, &mdash; засичав я, підступаючи до нього. &mdash; Ах ти ж диплодок нещасний. То ти нас дурити здумав! Ану, Митю, давай-но виб&#39;ємо йому бубни!</p>

<p>&mdash; Та кинь, Сергію, &mdash; озвався Митько. &mdash; Давай краще подякуємо йому, &mdash; мовив раптом.</p>

<p>&mdash; Подякуємо? &mdash; дурнувато гигикнув Василь. &mdash; За що подякуєте?</p>

<p>Я теж здивовано зиркнув на Митька.</p>

<p>&mdash; Васю, &mdash; почув я голос мого друга. &mdash; А що ти знаєш про стегозаврів?</p>

<p>&mdash; Стегозаврів? &mdash; перепитав той.</p>

<p>&mdash; А про архіоптерикса?</p>

<p>&mdash; Кого-кого?</p>

<p>&mdash; А про індрикотеріїв? &mdash; не став навіть повторювати Митько.</p>

<p>&mdash; Та йди ти із своїми птеріями.</p>

<p>&mdash; Так от, Васю, ми тобі вдячні за те, Васю, &mdash; видно було, що Митько хвилюється, &mdash; що ти влаштував нам такі чудові канікули. Ти, Васю, не шкодував часу на оті свої вигадки, а ми цілий місяць відчували себе... відчували себе дослідниками, слідопитами, шукачами. Завдяки тобі ми тепер знаємо багато такого, Васю, про що ти й гадки не маєш, хоч і закінчив вісім класів. Ми відкрили для себе такий світ, який тобі, Васю, і не снився. Ти сказав, що пошив нас у дурні. Ти, Васю, коли хочеш знати, сам себе пошив у дурні. От за це й спасибі тобі. Ходімо, Сергію.</p>

<p>І ми пішли. А Василь лишився на піску &mdash; мокрий і жалюгідний.</p>

<p>Ніхто з нас не зронив і слова, та чи й була в них, у словах, якась потреба? Ось-ось уже мав спалахнути обрій там, де сходить сонце. &laquo;А колекція? &mdash; нараз виринуло в моїй пам&#39;яті. &mdash; А як же колекція? Але ж у нас попереду є півліта, &mdash; тут же заспокоїв я себе. &mdash; Ще цілий місяць. Теж, мабуть, не менш цікавий і переповнений новими подіями. І взагалі, у нас попереду ще дуже багато цікавого, і завжди так буде, поки ми з Митьком&raquo;.</p>

<p>Поки ми з Митьком...</p>


        </div>

    </body>
</html>
