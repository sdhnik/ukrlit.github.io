<!DOCTYPE html>
<html class="no-js">
    <head>
        <meta charset="utf-8">
        <meta http-equiv="X-UA-Compatible" content="IE=edge,chrome=1">
        <title>Ярослав Михайлович Стельмах</title>
        <meta name="description" content="">
        <meta name="viewport" content="user-scalable=no, width=device-width, initial-scale=1, maximum-scale=1">

        <link href='//fonts.googleapis.com/css?family=Open+Sans:400,400italic,700,700italic|Forum&subset=latin,cyrillic-ext,cyrillic' rel='stylesheet' type='text/css'>

        <link rel="stylesheet" href="/ukrlit.github.io/html/css/textstyle.css">
        
    </head>
    <body>
        <div class="textwrap">
<h2>Ярослав Михайлович Стельмах</h2>

<img src="/ukrlit.github.io/html/r4/date/date_r4_2_3/pic_1.jpg" alt="" class="img-thumbnail img-left"><p><strong>Ярослав Михайлович Стельмах</strong> народився <strong><em>30 листопада 1949 р.</em></strong> в Києві в родині відомого українського письменника <strong>Михайла Стельмаха</strong>. Закінчив Київський педагогічний інститут іноземних мов, Вищі літературні курси в Москві та аспірантуру. Працював викладачем у вищих навчальних закладах, перекладачем.</p>

<p>Відомий літератор <strong>Абрам Кацнельсон</strong> згадував часи, коли він підтримав на Всесоюзному семінарі молодих письменників молодого українського драматурга<strong> Ярослава Стельмаха</strong>, порекомендувавши його п&#39;єси знаменитому тоді <strong>Панасу Салинському</strong> &mdash; голові ради з драматургії Союзу письменників СРСР, що формував репертуар усіх театрів по країні. <strong>Ярослав Салинському</strong> дуже припав по душі і своїми талановитими творами і, головне, скромністю. У бесідах він жодного разу не згадав, що є сином класика української літератури, лауреата всіх існуючих тоді премій, <strong>Михайла Стельмаха</strong>.</p>

<p><strong>Я. Стельмах</strong> відомий насамперед як драматург. Серед його п&#39;єс є твори для дітей: &laquo;<em>Шкільна драма</em>&raquo;, &laquo;<em>Вікентій Прерозумний</em>&raquo; та інші. П&#39;єси &laquo;<em>Привіт, Синичко!</em>&raquo; та &laquo;<em>Запитай колись у трав</em>&raquo; входили до репертуару багатьох театрів колишнього СРСР. Займався<strong> Я. Стельмах</strong> і перекладацтвом.</p>

<p>Він також писав оповідання, повісті для дітей: &laquo;<em>Химера лісового озера, або Митькозавр із Юрківки</em>&raquo;, &laquo;<em>Якось у чужому лісі</em>&raquo;, &laquo;<em>Найкращий намет</em>&raquo; та інші. Твори <strong>Стельмаха </strong>відзначаються захопливим сюжетом, тонким гумором, яскраво змальованими постатями маленьких героїв.</p>

<p>Повість &laquo;<em>Химера лісового озера, або Митькозавр із Юрківки</em>&raquo; розповідає про веселі, незвичайні, таємничі пригоди <strong>Сергія</strong> та <strong>Митька</strong>. Історія розпочинається з того, що учні п&#39;ятого класу отримали від учительки ботаніки завдання на літо &mdash; зібрати колекцію комах... а замість цього почали полювати на страшного Митькозавра. Наприкінці твору той виявився простим хлопцем <strong>Василем</strong>, який вирішив розіграти двох друзів. За веселим, пригодницьким характером оповіді і бажанням оспівати справжню дружбу ця повість нагадує трилогію <strong>В. Нестайка</strong> &laquo;<em>Тореадори з Васюківки</em>&raquo;.</p>

        </div>

    </body>
</html>
