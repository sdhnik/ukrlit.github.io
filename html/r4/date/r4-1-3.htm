<!DOCTYPE html>
<html class="no-js">
    <head>
        <meta charset="utf-8">
        <meta http-equiv="X-UA-Compatible" content="IE=edge,chrome=1">
        <title>Всеволод Зіновійович Нестайко</title>
        <meta name="description" content="">
        <meta name="viewport" content="user-scalable=no, width=device-width, initial-scale=1, maximum-scale=1">

        <link href='//fonts.googleapis.com/css?family=Open+Sans:400,400italic,700,700italic|Forum&subset=latin,cyrillic-ext,cyrillic' rel='stylesheet' type='text/css'>

        <link rel="stylesheet" href="/ukrlit.github.io/html/css/textstyle.css">
        
    </head>
    <body>
        <div class="textwrap">
<h2>Всеволод Зіновійович Нестайко</h2>

<img src="/ukrlit.github.io/html/r4/date/date_r4_1_3/pic_1.jpg" alt="" class="img-thumbnail img-left"><p><strong>Всеволод Нестайко</strong> (<strong><em>30.01.1930</em></strong>) &mdash; беззаперечний класик сучасної української дитячої літератури.</p>

<p>Щоранку на вулиці Шовковичній, у самому центрі Києва, можна зустріти високого сивого чоловіка з песиком на повідку. Час від часу він жартівливо посварюється на свого Дюка й усміхнено-замріяно крокує далі... На нього не полює зграя фотографів і телекамер, проте його книжками зачитуються мільйони дітей &laquo;<em>від 2 до 102...</em>&raquo;, і якби зібрати воєдино всю їхню до нього любов &mdash; вона осяяла б всю Україну... Мова, звичайно ж, про найславнішого українського казкаря <strong>Всеволода Нестайка</strong> &mdash; автора знаменитих &laquo;<em>Тореадорів з Васюківки</em>&raquo; &mdash; чи не найкращого українського дитячого роману минулого століття.</p>

<p><strong>Всеволод Зіновійович Нестайко</strong> народився 30&nbsp;січня 1930 року в м.&nbsp;Бердичеві на Житомирщині. У лихі 30-ті, втративши батька &mdash; подоляка-тернополянина, який у 20-ті роки був у &quot;січових стрільцях&quot;, майбутній письменник переїжджає з мамою до Києва. Скінчивши десятирічку, 1947 року <strong>В.Нестайко</strong> вступив на слов&rsquo;янське відділення філологічного факультету Київського університету. Нелегкими були повоєнні роки <strong>Всеволода Нестайка</strong>: голодними, але то були роки юності і роки студенства, які запам&rsquo;ятовуються на все життя. <strong>В.&nbsp;Нестайко</strong> працював у редакціях журналів &laquo;<em>Дніпро</em>&raquo;, &laquo;<em>Барвінок</em>&raquo;, у видавництві &laquo;<em>Молодь</em>&raquo;. З 1956 по 1987 рік завідував редакцією у видавництві &laquo;<em>Веселка</em>&raquo;.</p>

<img src="/ukrlit.github.io/html/r4/date/date_r4_1_3/pic_2.jpg" alt="" class="img-thumbnail img-left"><p>Перші оповідання для дітей <strong>Всеволод Нестайко</strong> почав друкувати в журналах &laquo;<em>Барвінок</em>&raquo; та &laquo;<em>Піонерія</em>&raquo;. Перша книжка &laquo;<em>Шурка і Шурко</em>&raquo; побачила світ у 1956 році. Майже п&rsquo;ятидесятилітній шлях у дитячій літерарурі він засвідчив виданням близько тридцяти книжок оповідань, казок, повістей і п&rsquo;єc. Найвідоміші з них &laquo;<em>В Країні сонячних Зайчиків</em>&raquo; (1959), &laquo;<em>Супутник ЛІРА-3</em>&raquo; (1960), &laquo;<em>Космо-Натка</em>&raquo; (1963), &laquo;<em>Робінзон Кукурузо</em>&raquo; (1964), &laquo;<em>Тореадори з Васюківки</em>&raquo; (1973), &laquo;<em>Одиниця з обманом</em>&raquo; (1976), &laquo;<em>Незвичайні пригоди в лісовій школі</em>&raquo; (1981), &laquo;<em>Загадка старого клоуна</em>&raquo; (1982), &laquo;<em>П&rsquo;ятірка з хвостиком</em>&raquo; (1985), &laquo;<em>Незнайомка з Країни Сонячних Зайчиків</em>&raquo; (1988), &laquo;<em>Слідство триває</em>&raquo;, &laquo;<em>Таємничий голос за спиною</em>&raquo; (1990), &laquo;<em>Неймовірні детективи</em>&raquo; (1995) та інші непересічні твори.</p>

<p>Книги <strong>В.&nbsp;Нестайка</strong> перекладено двадцятьма мовами світу, в тому числі англійською, німецькою, французькою, іспанською, російською, арабською, бенгалі, угорською, румунською, болгарською, словацькою та іншими.</p>

<p>За творами <strong>Всеволода Нестайка</strong> знімалися фільми, що завоювали міжнародні нагороди. Телефільм &laquo;<em>Тореадори з Васюківки</em>&raquo; одержав на міжнародному фестивалі в Мюнхені Гран-прі (1968), на Міжнародному фестивалі в Алегзандрії (Австралія) &mdash; головну премію (1969). Кінофільм &laquo;<em>Одиниця з обманом</em>&raquo; премійовано на Всесоюзному кінофестивалі у Києві (1984) та відзначено спеціальним призом на кінофестивалі у Габрово (Болгарія, 1985).</p>

<p><strong>Всеволод Нестайко </strong>&mdash; лауреат літературної премії імені Лесі Українки (за повість-казку &laquo;<em>Незвичайні пригоди в лісовій школі</em>&raquo;), премії імені Миколи Трублаїні (за повість-казку &laquo;<em>Незнайомка з Країни Сонячних Зайчиків</em>&raquo;), премії імені Олександра Копиленка ( за казку &laquo;<em>Пригоди їжачка Колька Колючки та його вірного друга і однокласника зайчика Косі Вуханя</em>&raquo;). На першому Всесоюзному конкурсі на кращу книгу для дітей за повість в оповіданнях &laquo;<em>П&rsquo;ятірка з хвостиком</em>&raquo; він був удостоєний другої премії. 1979 року рішенням Міжнародної ради з дитячої та юнацької літератури трилогія &laquo;<em>Тореадори з Васюківки</em>&raquo; внесена до Особливого Почесного списку Г.&nbsp;Х.&nbsp;Андесена як один із найвидатніших творів сучасної дитячої літератури.</p>

        </div>

    </body>
</html>
